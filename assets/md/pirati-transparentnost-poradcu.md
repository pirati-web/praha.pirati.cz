### Odměňování poradců primátora hl. m.

Magistrát hl. m. Prahy pod vedením Pirátů pokračuje ve své transparentnosti vůči veřejnosti a posilování transparentnosti a zveřejňuje platy poradců primátora Zdeňka Hřiba, o kterých v posledních dnech proběhlo v médiích spoustu dezinformací. Odměňování těchto zaměstnanců se určuje podle tabulek, které jsou vydávány nařízením vlády (nařízení vlády č. 341/2017 Sb., o platových poměrech zaměstnanců ve veřejných službách a správě, ve znění pozdějších předpisů, a nařízení vlády č. 304/2014 Sb., o platových poměrech státních zaměstnanců, ve znění pozdějších předpisů). Platové stupně se i v tomto případě řídí legislativou podle délky praxe, a platové třídy se řídí podle toho, jak zodpovědnou, významnou a složitou práci pracovník vykonává, zohledňuje se zde i vzdělání. Aktuálně je na Oddělení poradců zaměstnáno na hlavní pracovní poměr 7 osob, v rámci DPČ 2 osoby a 2 osoby odbor Kancelář primátora najímá jako OSVČ. 

**Poradci zaměstnaní na hlavní pracovní poměr (7):**

Poradci zaměstnaní na hlavní pracovní poměr pobírají tabulkový plat podle výše uvedeného nařízení vlády v rozmezí 37 620 Kč až 42 980 Kč hrubého v závislosti na výši platového stupně (tedy délce započitatelné praxe a vzdělání). 
Nad rámec těchto fixních odměn mohou dosáhnout poradci na mimořádné odměny. Ty jsou nenárokové a jejich průměrná měsíční výše je 17 400 až 22 000 Kč hrubého, respektive až 26 250 Kč hrubého pro vedoucího, v závislosti na vykonané agendě. 
Vedoucí poradců dostává k tomu ještě 4 520 Kč hrubého příplatku za vedení.

**Poradci zaměstnaní na DPČ (2):**

Poradci zaměstnaní na DPČ jsou placeni podle odpracovaných hodin v daném měsíci. V průměru 25 500 až 28 800 Kč hrubého měsíčně.

**Poradci najatí jako OSVČ (2):**

Poradci najatí jako OSVČ fakturují podle odpracovaných hodin v daném měsíci, v průměru 12 430 Kč měsíčně.
