---
date:         2019-11-07
tags:         životní-prostředí
title:        "Vedení Prahy zve veřejnost na společné sázení stromů. Akce „Zastromuj Prahu“ se koná již tuto sobotu ve Stromovce "
image: 	      posts/sazeni-stromu.jpg
author:       MHMP
---

V sobotu 9. listopadu 2019 se ve Stromovce uskuteční první veřejné sázení stromů v rámci akce Zastromuj Prahu. Občané budou moci zasadit 17 buků lesních. Na místě se v době od 13 do 16 hodin zároveň děti i dospělí dozvědí od odborníků více o sázení stromů, jejich významu i jak o stromy pečovat.

> „Slíbili jsme, že v Praze během osmi let vysadíme milion stromů a svůj slib splníme. Naše město je sdíleným prostorem, který tvoříme my všichni. A i proto budeme sázet stromy společně. Na webu zastromujprahu.cz jsou nyní vypsané čtyři termíny sázení stromů. Sázet budeme na Petříně, ve Stromovce a na Třešňovce. Věřím, že se zapojí co nejvíce Pražanů," říká primátor hlavního města Prahy Zdeněk Hřib.

Akce Zastromuj Prahu vychází ze Strategie adaptace hl. m. Prahy na změnu klimatu, kterou Praha přijala a nyní realizuje. Současné vedení města zároveň v Akčním plánu na výsadbu stromů vytyčilo cíl vysadit na území Prahy v příštích osmi letech jeden milion stromů. Další podzimní sázení je pro veřejnost připraveno na 13. listopadu na Petříně, 21. listopadu opět ve Stromovce a 27. listopadu v sadu Třešňovka v Hrdlořezích, vždy od 13 do 16 hodin.

> „Stromy mají zásadní vliv na stav životního prostředí v Praze. Pomáhají snižovat tepelné ostrovy, poskytují útočiště mnoha živočichům, produkují kyslík a pohlcují CO2,, hlavní skleníkový plyn. Jsem rád, že v sázení není Praha sama, ale že nám v tom pomáhají jednotlivé městské části, městské firmy, organizace, školy i jednotliví občané,“ říká náměstek primátora Petr Hlubuček.

Místo sobotního sázení je ve Stromovce na parkové cestě jižně od dětského hřiště u restaurace Vozovna. Nejsnazší přístup je od Výstaviště.

Více informací na: **[www.zastromujprahu.cz](http://zastromujprahu.cz/).**

 
