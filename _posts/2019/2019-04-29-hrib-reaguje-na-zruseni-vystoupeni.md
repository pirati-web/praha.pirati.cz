---
layout: post
category: blog
title: >-  
  Primátor Zdeněk Hřib reaguje na zrušení vystoupení umělců spojených s Prahou ze strany Číny
date: '2019-04-29 00:01am'
author: Mediální odbor
image: hrib-kamera2.jpg
tags: praha zahraničí
---

Praha, 28. dubna 2019 – Zdeněk Hřib a předseda Správní rady PKF-Prague Philharmonia Martin Klimpl okomentovali zrušení vystoupení umělců spojených s Prahou ze strany Čínské lidové republiky. Radní hl. m. Prahy využijí kontaktů města získaných při zahraničních cestách k tomu, aby byly sníženy negativní dopady. Martin Klimpl považuje podmiňování šíření kulturních zážitků zaujetím politických postojů za nepřípustné.

Vyjádření primátora Zdeňka Hřiba (Piráti) k nastalé situaci:

> „Chtěl bych poděkovat členům Pražské komorní filharmonie, kteří odmítli čínskou variaci na komunistickou antichartu a nezřekli se svého města. S podobným požadavkem budou zřejmě osloveny i další pražské kulturní instituce. Spolu s naší paní radní pro kulturu Hanou Treštíkovou (Praha sobě) se osobně zasadíme o to, aby rozhodnutí městské Rady ohledně vztahů s Pekingem na ně nemělo negativní dopad. Výpadek vystoupení v Číně lze nahradit jinými zahraničními destinacemi a můžeme se odrazit od sítě pražských partnerských měst. Využiji k tomu i kontakty, získané při mé nedávné cestě na Taiwan, protože naše hudba má dobré jméno v celé jihovýchodní Asii.“

Martin Klimpl uvedl: 

> „PKF-Prague Philharmonia je hudební těleso s bohatou historií – bylo, je a bude vždy apolitickým subjektem, jehož jediným posláním je šíření živé kultury a českého hudebního dědictví v ČR a ve světě. V ČLR jsme u příležitosti 70-ti let navázání diplomatických vztahů chtěli předvést to nejlepší z české klasické hudby a seznámit čínské publikum s tvorbu Smetany, Dvořáka, Janáčka a dalších. O to větší bylo naše překvapení, když nám organizátor koncertního turné, které se mělo uskutečnit na přelomu září a října letošního roku a mělo v sobě zahrnovat 14 vystoupení, sdělil, že ze strany Ministerstva kultury ČLR dojde k odebrání povolení k veřejným vystoupením našeho orchestru v ČLR, tedy k faktickému zrušení turné. Musíme důrazně odmítnout podmínky čínské strany, kdy znovu povolení k vystoupeni je podmiňováno kritickým okomentováním výroků a postojů vedení hlavního města Prahy směrem k ČLR. Dlouhodobé historické podpory naší činnosti ze strany Prahy si vážíme a komentovat jednotlivé výroky a zahraničně politické aktivity Magistrátu hlavního města Prahy nám nepřísluší. Podmiňování šíření kulturních zážitků zaujetím politických postojů považujeme za nepřípustné.“
