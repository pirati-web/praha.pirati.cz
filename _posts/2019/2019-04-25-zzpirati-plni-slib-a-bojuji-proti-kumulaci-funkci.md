---
layout: post
category: blog
title: >-  
  Piráti plní slib a bojují proti kumulaci funkcí, tak jak avizovali v povolební strategii. 2 uvolněné zastupitele nahradili další v pořadí
date: '2019-04-25 00:01am'
author: Mediální odbor
image: arden-kos.jpg
tags: praha transparentnost
---

Praha, 25. dubna 2019 – Martin Arden a Ladislav Kos ml. dnes na Zastupitelstvu hl. m. Prahy nahradili uvolněné zastupitele Daniela Mazura a Tibora Vansu. Ti v období do půl roku po zvolení do funkce zároveň vykonávali uvolněné funkce v jiných městských částech. Piráti tento mechanismus avizovali v povolební strategii pro volby do zastupitelstva magistrátu Hlavního města Prahy 2018. Oba uvolnění zastupitelé doručili písemně svoji rezignaci primátorovi Zdeňkovi Hřibovi, konkrétně Daniel Mazur 3. dubna a Tibor Vansa 8. dubna. Primátor jejich rezignaci přijal a tím dnem zanikl jejich zastupitelský mandát na Zastupitelstvu hl. m Prahy. Do půl roku po zvolení do funkce starosty Prahy 11, složí svůj zastupitelský post také starosta Prahy 11 a zároveň zastupitel Magistrátu hl. m. Prahy Jiří Dohnal.

Piráti jsou zásadně proti kumulaci funkcí a sčítání vyplácených honorářů. Každý volený zastupitel by se své uvolněné funkci měl důsledně věnovat naplno. Pirátští zastupitelé kandidující zároveň na městské části se v souladu s kodexem musejí vzdát od prvního jednání zastupitelstva maximálně do půl roku mandátu na městské části nebo magistrátu, pokud v jiném zastupitelstvu získají uvolněnou funkci. 

Ladislav Kos ml. k výkonu funkce zastupitele dodává: 

> „Svým jmenování se mohu ještě aktivněji zapojit do pražské politiky. Má práce na magistrátu začala ihned po volbách. Zabývám se financováním sportu, v této souvislosti předsedám sportovní komisi, kde se s kolegy napříč politickým spektrem společně s radním pro sport snažíme podpořit smysluplné sportovní aktivity. V předchozích letech si navíc některé figurky z pražského podpalubí zvykly sosat z veřejných rozpočtů, sport to bohužel schytal nejvíce. Nyní tyto zdroje postupně omezujeme, především žádosti o mimořádné granty, které obcházejí standardní grantové programy. Druhou gescí, o kterou se zajímám, je doprava. Ta má v Praze svůj rub a líc. Veřejná doprava v Praze je na světové špičce, je potřeba tuto úroveň zachovat nebo ji ještě vylepšit. Vedle toho však Praha trpí nedostatky v individuální automobilové dopravě. Dálnice vede centrem Prahy, Pražané trpí nedostatkem parkovacích míst, nejsou dostatečně využívány prvky telematiky. Věřím, že svou pozicí v pražském zastupitelstvu pomohu také k lepšímu přenosu informací mezi magistrátem a mou domovskou MČ Praha 11.“

Pro druhého dnes jmenovaného zastupitele Martina Ardena je v politice nejdůležitější spolupráce. 

> „Jsem již zapojený do dvou Výborů, konkrétně do sociálního a národnostních menšin. Věnuji se systematicky humanitární pomoci lidem bez domova, otázkám romské integrace a sociální asimilace. Prioritou je pro mě podporovat vědu, vzdělání a kulturu. Za Piráty věřím, že změny které společnosti přinášíme dokážeme realizovat. Sliby občanům plním.“
