---
date:         2019-10-01
tags:         informatika magistrát
title:        "Praha spouští aplikaci CityVizor, do hospodaření města bude moci jednoduše nahlížet každý"
image: 	      posts/cityvizor.jpg
author:       MHMP, Adam Zábranský
---

Hlavní město Praha na adrese [https://cityvizor.praha.eu/](https://cityvizor.praha.eu/) spouští aplikaci CityVizor. Každý, kdo má zájem, v aplikaci najde na jednom místě a v přehledné podobě informace o tom, za co Praha utrácí, jakým dodavatelům proplácí faktury nebo jaké jsou příjmy města. Aplikace je navíc provázána s registrem smluv a úředními deskami, a koncentruje tak i další informace o hospodaření města.

> „Slíbili jsme lidem, že pod naším vedením bude Praha hospodařit poctivě. Dnešek je důkaz, že to myslíme vážně. Co jiného vede k poctivosti než přehledné zobrazení všech finančních toků do poslední koruny a navíc aktualizované na denní bázi. Nikdo už nemusí Prahu složitě žádat o informace k hospodaření. Jsou volně na webu a v podobě srozumitelné široké veřejnosti. Velikostí rozpočtu Prahy, který se pohybuje v desítkách miliard, jde o přelomový okamžik v životě aplikace CityVizor. Žádné jiné krajské město dosud na této platformě své finance lidem nezpřístupnilo, my ale doufáme, že se staneme příkladem, který spustí lavinu,“ komentuje náměstek primátora pro oblast financí a rozpočtu Pavel Vyhnánek.

CityVizor dosud používalo devět obcí, jako první pražská městská část spustila aplikaci Praha 7. Systém nyní používá i Praha 1, 3, 5 a 12, přičemž pražský magistrát postupně podpoří zapojení všech ostatních městských částí. Aplikace zpracovává primárně data z účetního systému Ginis od společnosti Gordic. Ve spolupráci s ní bylo vyvinuto propojení, které data do CityVizoru „tahá“ automaticky a prakticky okamžitě. Zároveň magistrát pracuje na postupném zlepšování celého systému účetnictví, obzvláště v oblasti anonymizace dat, aby mohl co nejdříve zobrazovat například i předměty plnění jednotlivých faktur.

> „Pro transparentnost nestačí mít otevřená data. Je také nutné, aby se v nich lidé vyznali. CityVizor právě tohle umožňuje. Každý, kdo přijde na náš web, teď na první pohled vidí, jak Praha hospodaří. Postupně chceme rozšiřovat funkce, aby byla aplikace pro uživatele ještě přínosnější. Zásadním nedostatkem dnes jsou například chybějící popisky faktur. Zjistili jsme totiž, že úředníci v nich často uvádějí osobní údaje. To by se snad mělo změnit od příštího roku a údaje o fakturách tak budou mít větší vypovídací hodnotu. Už v této podobě ale Cityvizor znamená obrovský krok k větší transparentnosti Prahy.,“ dodává radní pro bydlení a transparentnost hlavního města Prahy Adam Zábranský.

Aplikaci pro hlavní město Prahu provozuje městská společnost Operátor ICT a nově bude nabízet tuto službu i ostatním městským částem. CityVizor vyvinulo Ministerstvo financí ČR a publikovalo ho jako opensource pod licencí GNU GPL – tedy volně k využití. Provoz pro mimopražské radnice zajišťuje spolek Otevřená města a nově se do rozvoje aplikace zapojuje i komunita Česko.digital (https://cesko.digital/). Ta pomáhá s definicí dalšího rozvoje a strategií rozšíření na co největší počet obcí.

