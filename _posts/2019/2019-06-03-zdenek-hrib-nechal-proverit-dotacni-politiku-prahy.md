---
layout: post
category: blog
title: "Primátor Hřib nechal prověřit dotační politiku Prahy"
date: 2019-05-23
author: "MHMP"
image: 8hrib.jpg
tags: dotace praha
---

3.6.2019 – Praha. Primátor Zdeněk Hřib nechal urychleně prověřit, jestli Praha v minulosti vyplácela, nebo vyplácí dotace některé z firem, které jsou součástí holdingu Agrofert. Praha v předchozích letech ani nyní tyto dotace firmám, které by se nacházely ve střetu zájmů, nevyplatila. Proto v současné době není nutné zastavit proces čerpání dotačních programů řízených Magistrátem hl. m. Prahy. 

Na základě obdrženého návrhu auditní zprávy Evropské komise, který v pátek večer obdržel i Odbor evropských fondů pražského Magistrátu od Ministerstva pro místní rozvoj, došlo k okamžitému prověření dotačních programů Prahy. 

> „Ihned jak k nám zpráva dorazila, nechal jsem dotační programy prozkoumat. Do holdingu Agrofert žádná dotace z Prahy nešla. Pouze v letech 2011 až 2013 čerpal dotaci z tehdejšího Operačního programu Praha Adaptabilita subjekt, který v té době nebyl součástí holding Agrofert, ale stal se jím několik let po ukončení projektu.“, uvedl k předběžným závěrům Evropské komise Zdeněk Hřib. 

Magistrát hl. m. Prahy byl v případě Operačního programu Praha Adaptabilita v pozici řídícího orgánu, to znamená, že prováděl kompletní implementaci operačního programu včetně proplácení dotací, na základě předkládaných a následně schválených žádostí o platbu od příjemců dotací. Jeden z projektů byl realizován mezi lety 2011 – 2013 a v době podání žádosti i při následné realizaci nebyl příjemce součástí holdingu Agrofert. Do holdingu Agrofert byla firma příjemce začleněna až po finálním ukončení a vypořádání dotace ze strany řídícího orgánu. Tento projekt byl součástí Operačního programu Praha Adaptabilita, který již byl ukončen.
