---
date:         2019-04-16
tags:         praha
title:        "Pražská koalice se shodla na dalších krocích v pražských plynárnách"
image: 	      posts/tk-koalice.jpg
author:       MHMP
---

Koalice se dnes shodla, že problémy v pražských plynárnách budou řešeny postupně. Především dojde k zániku společnosti Pražská plynárenská Holding, a.s., která je nyní pouze prázdnou skořápkou bez zaměstnanců. Tento krok ušetří několik milionů korun ročně na odměnách představenstva a dozorčí rady. Tím také koalice splní program v oblasti přístupu k městským společnostem. Další kroky budou naplánovány v květnu. 

Aktuálně dojde k výměně členů dozorčí rady společnosti Pražská plynárenská distribuce, a.s. Tímto krokem bude zároveň odvolán pravomocně odsouzený Karel Březina z její dozorčí rady.

> „Situaci v Pražské plynárenské řešíme postupně. Jako zásadní vidím odvolání pravomocně odsouzeného člena dozorčí rady Pražské plynárenské distribuce Karla Březiny,“ uvedl primátor Zdeněk Hřib.

Po naplánovaných změnách ve společnosti Pražská plynárenská distribuce, a.s., se koalice vrátí k otázce obsazení dozorčí rady Pražská plynárenská, a.s., znovu v květnu, kdy dojde k naplánování dalších kroků.
