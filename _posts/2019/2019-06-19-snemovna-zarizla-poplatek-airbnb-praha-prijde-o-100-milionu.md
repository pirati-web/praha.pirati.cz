---
layout: post
category: blog
title: "Michálek: Ubytovací poplatky? – AirBnB proklouzlo kvůli ODS a ANO mezi prsty. Praha mohla mít víc, město bude tratit desítky milionů"
date: 2019-06-19
author: "Jakub Michálek"
image: michalek9.jpg
tags: turistika praha legislativa
---

Sněmovna na své schůzi dne 19. června schválila ve třetím čtení možnost obcí navýšit ubytovací poplatek pro turisty. To znamená, že Praha, Mariánské lázně a další města vyberou navíc stovky milionů korun od turistů, kteří se tak budou férově na nákladech údržby a rozvoje turistické destinace. Obce si budou moci samostatně stanovit vhodnou výši poplatku, který je dnes v Praze pouhých 21 Kč, nově bude moci být zvýšen až na 50 Kč na noc (což je stále zlomek ceny), může být odstupňován podle kvality ubytování. Pro obce jsou tyto peníze důležité, protože za ně uklízí ulice, spravují památky, dotují kulturu a dopravu.

Pirátům se nicméně nepodařilo prosadit aktualizaci zákona pro AirBnB, která by usnadnila život pronajímatelům. Poplatek by bez zbytečné byrokracie měla odvést samotná platforma, a také měla zajistit důsledný výběr místních poplatků, které část podnikatelů neplatí. Zamítnutím návrhu tak poslanci za hnutí [ANO a ODS](http://www.psp.cz/sqw/hlasy.sqw?g=70643&fbclid=IwAR0x7kuhu9caK1gRVM7Ef0NFxw7I-I8K_hExmGgmaeXC_B_tc9fbMDDC6J0) (s několika čestnými výjimkami) **připravili Prahu o cca 100 milionů korun na poplatcích za turisty**, jejichž pronajímatelé poplatky vůbec neplatí. Tyto peníze by se daly použít na lepší úklid ulic, vyvážení veřejných košů a jiné náklady spojené s turismem.

