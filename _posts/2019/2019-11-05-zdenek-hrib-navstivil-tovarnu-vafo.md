---
date:         2019-11-05
tags:         životní-prostředí
title:        "Zdeněk Hřib a místopředseda výboru pro životní prostředí Tomáš Murňák navštívili továrnu Vafo v Chrášťanech"
image: 	      posts/vafo.jpg
author:       Zdeněk Hřib, Tomáš Murňák
---

Společně s náměstkem Petrem Hlubučkem a místopředsedou Výboru pro životní prostředí Tomášem Murňákem dnes primátor Zdeněk Hřib navštívil areál Vafo Chrášťany. Na společnost zabývající se výrobou psích granulí si totiž dlouhodobě stěžují městské části a jejich obyvatelé kvůli zápachu šířícímu se z výroby. 

Společnost se nachází na území Středočeského kraje, což hlavnímu městu znesnadňuje řešení celé situace. Je ale v zájmu hlavního města, aby jeho občané nebyli obtěžování zápachem, a tak vedení města dělá vše proto, aby byla celá záležitost vyřešna ve prospěch Pražanů. Zásadní problém je ale v současné legislativě, která nestanovuje limity pro zápach. 

> „Na dnešním jednání jsme domluvili vznik odborné komise, která by měla dohlédnout na minimalizaci zápachu. Členy komise budou převážně odborníci z akademického sektoru. Svého zástupce v ní bude ale mít i Praha, abychom měli informace z první ruky. Do komise chceme také oslovit odborníky ze zahraničí, kteří mají větší zkušenosti s řešením obdobných problémů například ve Vídni či jiných evropských velkoměstěch,“ uvedl k záležitosti primátor Hřib.

Další dobrou zprávou je, že společnost Vafo připravuje infolinku a infoweb, kde bude zodpovídat nejčastější dotazy občanů.
 
> „Jsem také rád, že Ministerstvo životního prostředí vyhovělo odvolání proti rozšíření výroby a nevydalo integrované povolení pro zvýšený objem výroby, což byla jediná možnost, jak chránit zájmy obyvatel Prahy. Ale ještě není vyhráno. Následujícím krokem bude schůzka se starosty dotčených městských částí a představiteli společnosti Vafo. Věřím ale, že jsme na dobré cestě,“ dodal pražský primátor. 

> „Jakožto obyvatele třinácté městské části se mne situace se zápachem z výrobny psích granulí úzce dotýká stejně jako dalších desítek tisíc obyvatel. Jsem potěšen, že se dnes na setkání v areálu společnosti VAFO Praha povedlo domluvit vznik užší spolupráce firmy a úřadů. V krátkém čase bude vytvořena komise pro eliminaci zápachu. Také mě těší, že ministerstvo životního prostředí nepovolilo rozšíření výroby a vrátilo celou věc k novému projednání Středočeskému kraji,“ sdělil k záležitosti místopředseda výboru pro životní prostředí Tomáš Murňák.


