---
date:         2019-11-28
tags:         informatika
title:        "Datová platforma Golemio získala další prvenství"
image: 	      posts/golemio2.jpg
author:       Operátor ICT
---

Praha 28. listopadu 2019 – Datová platforma hlavního města Prahy Golemio obsadila včera první místo v soutěži Společně otevíráme data 2019 pořádané Nadací OSF v kategorii Open Source. Ceny byly v rámci soutěže, kterou OSF pořádá s cílem podpořit rozvoj otevřených dat v České republice,   uděleny již po sedmé.

Pražská datová platforma Golemio, která byla veřejně spuštěna v červnu 2018, je systém na integraci, ukládání, zpracování a vizualizaci především městských dat a také na vytváření otevřených dat. Tento systém pro českou metropoli vyvíjí městská společnost Operátor ICT, a. s. V říjnu letošního roku Operátor ICT zveřejnil zdrojové kódy k datové platformě Golemio, a to pod licencí MIT, která umožňuje libovolné zpracování za jakýmkoliv účelem, a to i komerčním. 

> „Těší mě, že naše pražská datová platforma Golemio získala další ocenění od odborné komunity věnující se datům a jejich otevíráním. Právě efektivní získávání dat a jejich následné použití při uskutečňování rozhodnutí v Praze je hlavním pilířem projektů Smart Prague. Golemio je v evropském měřítku ojedinělý projekt a česká metropole má ambici stát se lídrem v oblasti městských dat a jejich každodenního využitím v procesech města,“ uvádí k ocenění pro datovou platformu Golemio pražský primátor Zdeněk Hřib.

Datová platforma Golemio je schopna pracovat s libovolným typem dat, která se mohou v oblasti chytrého města vyskytovat, a to jako jsou třeba informace o počasí, kvalitě ovzduší, odpadech, dopravě, poloze vozidel či aktuálním stavu zaplněnosti parkovišť ve městě.

> „Od zveřejnění Open Source si slibujeme zejména vyšší udržitelnost, možnost zapojení kohokoliv, rychlejší adaptaci zaměstnanců, lepší možnost spolupráce s dodavateli a hlavně s ostatními městy. Zpracování dat a raketový posun IoT technologií a Smart City je výzvou pro všechna města, nejenom v ČR, a je proto nutné mít připravenou infrastrukturu, která umožní městům flexibilně reagovat. Právě proto jsme se pustili do vlastního vývoje a jeho zveřejnění formou Open Source. Již pár týdnů po zveřejnění vidíme konkrétní výhody, které vlastní vývoj a Open Source přináší,“ popisuje přístup 
k projektu Benedikt Kotmel, vedoucí projektu datové platformy Golemio. 

Soutěž Společně otevíráme data Nadace OSF je jedinou soutěží v republice pro aplikace postavené na otevřených datech. Do celkem pěti kategorií bylo možné přihlásit aplikace postavené na otevřených datech, které přispívají k většímu zapojení veřejnosti do veřejného dění, pomáhají lidem 
v každodenním životě, vnášejí transparentnost do fungování veřejné správy, kombinují využití otevřených dat a Open Source nebo upozorňují na významný společenský problém. 

> „Jsme velice rádi, že pár týdnů po zveřejnění zdrojových kódů dostáváme ocenění. Dobře ale víme, že na rozvoji Open Source datové platformy Golemio budeme ještě hodně pracovat a rozhodně není vše hotovo. Míra úspěšnosti se ukáže i tím, jak moc se projektu chytne odborná komunita a hlavně jeho úspěšným dlouhodobým rozvojem. Abychom mohli za pár let tvrdit, že jsme naším projektem přispěli k výraznému rozvoji toho, jak města vnímají důležitost udržitelného vývoje, otevřenosti řešení a práce s daty,“ upřesňuje vedoucí vývoje a hlavní SW architekt Golemia Jiří Vycpálek.
