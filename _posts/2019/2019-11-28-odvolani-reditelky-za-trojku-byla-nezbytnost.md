---
date:         2019-11-28
tags:         praha-3
title:        "Jana Belecová, radní Prahy 3: „Odvolání ředitelky Za Trojku byla nezbytnost“"
image: 	      posts/belecova.jpg
author:       Jana Belecová
---

Rada MČ Praha 3 před pár týdny odvolala Magdu Danel, ředitelku příspěvkové organizace Za Trojku, která provozuje žižkovská kulturní centra Vozovna a Atrium. Důvodem byla celá řada manažerských pochybení, od pozdních plateb nájemného přes protizákonné čerpání fondů až po „kreativně“ vedené účetnictví, kterým byly zkreslovány hospodářské výsledky. Ukázkovým průšvihem, který nás stál vůbec nejvíce peněz, byla ale neschopnost vypovědět smlouvu s firmou Amden na dodávky reklamních služeb, uzavřenou ještě za předchozího vedení.

Smlouvu s touto firmou by nikdo z nás sám od sebe dobrovolně opravdu neuzavřel. Píše se v ní, že Za Trojku každý měsíc zaplatí 60 000 Kč + DPH za reklamní služby, a to i v případě, že nebudou dodány. Už koncem roku 2018 vedoucí Odboru kultury vyzývala paní ředitelku, aby smlouvu vypověděla. Stalo se tak ale až téměř o rok později, přestože paní ředitelka služby sama často ani nevyžadovala, tedy se platilo za nic. Kdyby pro odvolání neexistoval žádný jiný důvod, tento by mi bohatě stačil. Kvalita programu se snad mírně zvedla, ale i tak např. v listopadu proběhlo v Atriu jen sedm akcí v režii Za Trojku.

Měli jsme tu koalice, které zprivatizovaly majetek za miliardy, a přitom nevytvořily žádné rezervy. Zůstala po nich prázdná obecní kasa a MČ bez majetku. Tito lidé nás nyní kritizují za to, že hospodaříme zodpovědně, k čemuž patří i výběr ředitelů našich příspěvkových organizací, kteří zajistí jak kvalitní služby pro občany, tak se svědomitě postarají o desítky milionů svěřených prostředků. A to je to, proč vám to říkám – na tuto pozici máme nyní vypsáno výběrové řízení. Určitě si prohlédněte naše požadavky a zvažte, zda byste se na pozici vy nebo vaši známí nehodili – [https://bit.ly/2Dy7wMZ](https://bit.ly/2Dy7wMZ).
A rovnou zmíním ještě jedno výběrové řízení na nové Dotační oddělení, které jsme na úřadu zřídili: [https://bit.ly/2OpWxLB](https://bit.ly/2OpWxLB).
