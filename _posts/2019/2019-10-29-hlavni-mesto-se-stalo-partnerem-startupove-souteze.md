---
date:         2019-10-29
tags:         školství
title:        "Hlavní město se stalo partnerem mezinárodní startupové soutěže Connect Visions to Solutions"
image: 	      posts/vitsimral2.jpg
author:       MHMP
---

Metropole se stala partnerem mezinárodní startupové soutěže Connect Visions to Solutions. Vítězem se stal český 4dot Mechatronic Systems, který zde představil systém pro kontrolu a analýzu výrobních strojů.

Koncem minulého týdne vybrala porota na Winners´ Night v pražské Hauch Gallery vítěze ze čtyř finalistů, kteří jí odprezentovali svá řešení z oblasti umělé inteligence. Přihlášku do čtvrtého ročníku startupového klání Česko-německé obchodní a průmyslové komory (ČNOPK) poslalo téměř 200 mladých firem ze 30 zemí.

> „Náš konjunkturální průzkum ukázal, že umělou inteligenci chce do pěti let využívat víc než polovina firem. Často jim ale chybí potřebné know-how,“ přiblížil záměr soutěže výkonný člen představenstva a její pořadatel Bernard Bauer z ČNOPK.

Právě v průmyslu může umělá inteligence vytvářet nové obchodní modely, zvyšovat produktivitu, a tím i mezinárodní konkurenceschopnost. Pro partnery soutěže Bosch, Siemens, Škoda Auto a hlavní město Prahu se letos hledala inovativní řešení na bázi umělé inteligence (AI). 

> „Chceme navzájem propojit ekosystém průmyslu a startupů,“ řekl prezident ČNOPK Jörg Mathew.

Výhercem soutěže se stal český startup 4dot Mechatronic Systems, kterého do finále nominoval Siemens. Ten zde představil projekt, který pomocí senzorů a následné analýzy sleduje kondici výrobních strojů a pomáhá včas předejít jejich závadám. 

> „Chytrá krabička sesbírá data ze senzorů, které jsou umístěné přímo na součástkách strojů, a pošle je do cloudu, kde jsou pak vyhodnoceny,“ vysvětlil princip Martin Podešva z 4dot.

Finále předcházela konference AI Forum. Experti z globálních společností, univerzit z Německa a Česka i pražského magistrátu na ní představili své vize pro využití umělé inteligence a konkrétní obchodní modely. 

> „Vnímáme obrovský potenciál nových technologií jako je umělá inteligence, blockchain nebo internet věcí nejen pro podnikatelský sektor, ale i pro město a jeho obyvatele,“ řekl radní hl. m. Prahy Vít Šimral.

Partnerské firmy na fóru odprezentovaly případy užití umělé inteligence - od mobility přes zemědělství a strojírenství až po health care. Co je v současnosti zaměstnává, je hledání řešení na bázi AI, která představují také obchodní modely. Při tom má pomáhat také výměna zkušeností se startupisty a inovátory, která probíhala ve workshopech a one-to-one meetups. 

Některé představené projekty by mohly mít využití i pro hlavní město. Jedná se například o RoadEO – ten slouží k využití sběru dat k monitoringu a predikci poškození silnic a jejich rychlejší a levnější opravě. Tento holandský startup využívá obrovského množství dat, která získává ze senzorů v mobilních telefonech a automobilech nebo satelitní data, aby průběžně monitoroval stav vozovek a jejich opotřebení. K práci s daty využívá umělou inteligenci, která je schopná ze získaných informací určit, kdy dojde k poškození vozovky, a tak naplánovat její včasnou opravu. Monitoring a predikce jsou tak cestou, díky které bude možné lépe, efektivněji a levněji plánovat opravy na silnicích. Startup RoadEO v současné chvíli spolupracuje s Technickou univerzitou v Delftu na dalším vývoji své aplikace a dále s několika regiony v Nizozemí, kde probíhá pilotní testování aplikace v praxi. Pražské služby jsou nyní s vývojáři v kontaktu a jednají o možnosti další spolupráce.
