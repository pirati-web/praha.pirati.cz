---
date:         2019-09-17
tags:         praha koalice plánování
title:        "Pražští radní se ohlédli za půlročním plánem. V metropoli začalo vznikat metro D, centrum umělé inteligence a rekonstruují se pražské mosty"
image: 	      posts/tk-koalice.jpg
author:       MHMP
---

Pražští radní v pondělí zrekapitulovali půlroční plán aktivit, ke kterému se zavázali v koaličním prohlášení. V půlročním plánu Rada hl. m. Prahy akcentovala témata dopravy, krize dostupnosti bydlení, odpovědného rozvoje města, životního prostředí, bezpečnosti a správy majetku města. Radní se také zaměřili na sociální péči, kulturu a cestovní ruch, transparentnost, školství, podporu drobného podnikání, finance a IT a Smart city.

Historicky první půlroční plán shrnul primátor hl. m. Prahy Zdeněk Hřib. 

> „Chtěl bych poděkovat všem radním, že k práci přistoupili vysoce zodpovědně a že se nám podařilo odvést pořádný kus práce. Rád bych zde vyzdvihl práci náměstků Hlaváčka a Scheinherra, díky kterým se podařilo významně pohnout s dopravními stavbami, jako je zahájení geologického průzkumu k výstavbě metra D nebo zahájení prací na čtyřech pražských mostech a lávkách. Na tento pozitivní impuls čekala Praha již řadu let. Rozvoj inovací v Praze pak podpoří nové centrum umělé inteligence Prg.ai, za což patří dík radnímu Šimralovi,“ řekl primátor.

V Praze se také chystá výstavba nové čtvrti a veřejnosti byly otevřeny zrekonstruované náplavky. 

> „Pokud se ohlédnu za uplynulým půlrokem, musím kladně ohodnotit práci prvního náměstka Hlaváčka, který představil územní studii na brownfield Bubny-Zátory, a je tedy možnost vystavět novou pražskou čtvrť. Náměstek Hlubuček se zaměřil prioritně na životní prostředí, Praha díky němu přijala klimatický závazek na snížení emisí CO2 a ve spalovně v ZEVO Malešice mají nový spalovací kotel, který zefektivní spalování odpadu. Radní pro majetek Chabr nedávno slavnostně otevřel zrekonstruované náplavky a podařilo se mu získat pozemky na Vidouli, které budou v budoucnu sloužit jako sportovní areál. Co ale hodnotím nejpozitivněji, tak to jsou aktivity mimo půlroční a jakýkoli jiný plán. Radní Hana Kordová Marvanová je ukázkou aktivního komunálního politika, který umí pružně reagovat na aktuální situace. Například se jí podařilo zastavit 124 dětských exekucí v Praze nebo připravit vše potřebné k založení Muzea paměti XX. století,“ uvedl předseda zastupitelského klubu Spojených sil pro Prahu Jiří Pospíšil.

Zlepšuje se také sociální péče, významnou finanční injekci dostalo mimo jiné pražské školství. 

> „Za Prahu sobě jsem rád, že jsme dokázali splnit náš předvolební slib a díky Pavlu Vyhnánkovi rozdělit navíc celkem 2,5 miliardy korun na platy učitelů a ostatních pracovníků škol a na nové školní třídy, hřiště a jídelny. Díky kolegovi Scheinherrovi se za tři čtvrtě roku udělal obrovský posun v dostavbě Pražského okruhu, ve spolupráci s experty vznikla nová varianta Městského okruhu odpovídající parametrům městské dopravy 21. století, zahájili jsme výstavbu metra D a opravy pražských mostů. Hana Třeštíková spolupracuje na přípravě Muzea paměti XX. století, připravila plán pro Slovanskou epopej a poprvé se díky ní začíná měnit přístup Prahy k turismu. Skvělou práci pro děti s autismem i dospělé s postižením nebo v péči pro seniory odvádí Milena Johnová, která za důstojný život pro všechny Pražany vede jednání s ministerstvy. Vážím si toho, že u našich koaličních partnerů máme pro všechny tyto velké změny podporu,“ popsal Jan Čižinský, předseda zastupitelského klubu Praha sobě.

Pražská radnice je podle vedení města za poslední půlrok otevřenější a dostupnější. 

> „Těší mě, že se nám v Praze daří dělat na výsledky zaměřenou politiku. Velký dík patří radnímu Zábranskému, který systematicky otevírá Prahu kontrole veřejnosti. Zveřejnil evidenci smluv a faktur hlavního města Prahy nebo seznamy nebytových prostor. Díky radnímu Šimralovi se podařilo společně s Karlovou univerzitou a ČVUT založit centrum umělé inteligence v rámci projektu prg.ai, primátor Hřib zase významně pokročil v digitalizaci úřadu, například žádosti o záštitu se podávají již jen elektronicky. Dařilo se nám ale i nad rámec půlročního plánu, v čele s primátorem se podařilo vrátit Praze sebevědomí, když jsme se odmítli ohnout před nátlakem Číny a získali jsme tak respekt demokratického světa. Hlídáme hospodaření s městským majetkem, proto se již nebudou vyplácet nezasloužené odměny politickým zástupcům v městských radách. Ty jsme jako první strana obsadili v otevřených výběrových řízeních opravdovými odborníky,“ dodala na závěr Michaela Krausová, předsedkyně zastupitelského klubu Pirátů.
 


