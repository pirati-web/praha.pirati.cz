---
date:         2019-02-15
tags:         praha
title:        "Komentář primátora Hřiba k dopisu Úřadu pro zastupování státu ve věcech majetkových"
image: 	      posts/5hrib.jpg
author:       Zdeněk Hřib
---

Začínám mít vážné pochyby, že celý záměr je vůbec myšlen vážně. Žádal jsem od počátku o kompletní seznam budov určených k vyklizení. Obdržel jsem nyní pouze torzo seznamu nemovitostí určených k prodeji, nebo k budoucímu kulturnímu využití. V seznamu zcela chybí budovy, kde je stát v nájmu, ačkoliv na úspoře z pronájmů staví pan premiér ekonomickou návratnost celé akce.

Ve výčtu budov předaném médiím na začátku ledna byly uvedené počty úředníků, ale v novém seznamu již žádné počty úředníků uvedené nejsou a naopak se nyní spekuluje o tom, zda je zveřejnění tohoto údaje legální. Není tedy jasné, zdali prezentovaný výpočet návratnosti není ve skutečnosti pouze marketingová chiméra.

Přesun úředníků z vyklízených budov je také obhajován energetickými úsporami a využitím budov pro přestavbu na byty. V této souvislosti ale nechápu, proč je na seznam zařazena také budova Ministerstva životního prostředí ve Vršovicích. Nejedná se totiž o „nějaký panelákový barák“, jak tvrdí pan premiér. Jde o budovu navrženou od počátku jako administrativní, která před pár lety prošla kompletní výměnou fasádního pláště. Byla tam instalovaná nová hliníková okna, slunolamy, elektricky ovládané žaluzie a na střeše je umístěná fotovoltaická elektrárna. Před rokem byla část budovy přestavěna na dětskou skupinu pro děti pracovníků ministerstva. Přestavba této budovy na byty nedává smysl. Nechápu, z jakého důvodu se chce stát například této konkrétní budovy zbavit.

Navíc jsou tam budovy na Hybernské, Washingtonově nebo Orebitské, ve kterých již nyní žádní úředníci nejsou, takže z nich nelze ani žádné úředníky vystěhovat. Není tedy vůbec jasné, podle jaké koncepce jsou ty budovy do tohoto seznamu vybírány a zdali tento plán nějakou koncepci vůbec má.

Doufám, že tedy ještě dostaneme skutečně kompletní seznam budov určených k vyklizení s jejich klíčovými parametry, který bude podstatně přesvědčivější.

 
