---
date:         2019-10-17
tags:         praha piráti
title:        "Krausová: Firmám spojeným s panem Tenzerem jsme neposkytli žádnou výhodu"
image: 	      posts/krausova.jpg
author:       Michaela Krausová
---

Nejenom to. Naopak jsme ho vyloučili z našeho výběrového řízení kvůli střetu zájmů a Praha jeho firmám zrušila zakázky za desítky milionů korun, na kterých vydělávaly v minulém volebním období.

Jak jsem uvedla, moje schůzky s panem Tenzerem byly osobní a politiky se týkaly pouze tím, že jsem postoupila kolegům jeho podněty z oblasti reklamy. Jakmile jsem se dozvěděla o jeho trestním stíhání, sešla jsem se s ním a vyslechla si jeho vyjádření a na druhé schůzce v květnu jsem mu z vlastní iniciativy oznámila, že všechny kontakty s ním ukončuju. To je celý příběh, žádná výhoda pro reklamní firmy nebyla, věc je už měsíce skončená. Uznávám, že jsem špatně vyhodnotila dopady schůzek s panem Tenzerem, nicméně jde o nafouknutou kauzu. Nemohu se ubránit pocitu, že cílem je naši dobrou práci na Magistrátu očernit a dosadit politiky, kteří půjdou reklamním agenturám na ruku, a zahltí Pražany další reklamou.

Moje chyba byla, že jsem nesprávně odhadla, jakým způsobem budou tyto již ukončené schůzky prezentovány. Nechci, aby tyto již dříve ukončené schůzky jakkoliv poškozovaly Pirátskou stranu a naši dobře fungující koalici na pražském magistrátu. Proto jsem se přes nesouhlas našeho klubu rozhodla rezignovat na post předsedkyně zastupitelského klubu Pirátů, stát se řadovou neuvolněnou zastupitelkou a dále se věnovat práci pro Pražany. Bylo pro mě ctí přispět práci Pirátů například tím, že jsem v uplynulém roce zorganizovala desítky transparentních výběrových řízení do městských firem a iniciovala výpověď partnerské smlouvy s Pekingem.

Věřím, že mí kolegové budou i nadále důsledně dohlížet na to, aby všechny zakázky zejména v oblasti reklamy proběhly regulérně a bez tlaku firem Bigboard, JCDecaux a na ně navázaných mediálních skupin.
