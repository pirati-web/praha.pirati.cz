---
date:         2019-09-24
tags:         praha-1
title:        "Nová dohoda Prahy 1 s nájemcem butiku Rolex v Pařížské přinese do obecní kasy desítky milionů korun navíc"
image: 	      posts/parizska.jpg
author:       Praha 1
---

Rada městské části Praha 1 dnes rozhodla o nové nájemní smlouvě k sousednímu prostoru již existujícího butiku společnosti Rolex na adrese Pařížská 14. V obou případech je nájemcem společnost Carollinum, nová smlouva bude uzavřena na dobu určitou do konce srpna 2026 a přinese Praze 1 už od letošního roku podstatně vyšší příjmy z nájemného. Minulé vedení radnice uzavřelo smlouvu na jednu část spojeného prostoru na dobu neurčitou a druhou s platností do roku 2021, současné vedení teď vyjednalo lepší podmínky pro obecní kasu.

> „Díky novým dodatkům ke smlouvám se nám podařilo dosáhnout ročně o zhruba 7 milionů vyššího nájemného, v součtu tak nová dohoda do pokladny Městské části Praha 1 přinese za dobu nájmu více než 42 milionů Kč navíc, než bylo zakotveno ve smlouvách uzavřených předchozími vedeními radnice. Praha 1 navíc nebude muset nájemci zaplatit zhruba 7,5 milionu korun za technické zhodnocení prostoru,“ shrnul úspěšná jednání radní Prahy 1 pro majetek a bytovou politiku David Bodeček (Piráti).

Celý proces přitom nebyl vůbec jednoduchý a radní Bodeček se kvůli tomuto lukrativnímu nájmu s komplikovaným pozadím stal několikrát terčem opozice i bulvárních médií. Společnost Carollinum přitom zaslala žádost o prodloužení smlouvy k prostoru č. 102 už v říjnu 2018. Tehdejší vedení radnice na čele se starostou Lomeckým sice vyvěsilo záměr na pronajmutí prostoru, poté jej však zrušilo, aniž vedlo se stávajícím nájemcem jakékoliv jednání. 

> „Nebýt tohoto zanedbání, mohla Praha 1 už od minulého roku získávat z uvedeného prostoru podstatně vyšší nájemné,“ kritizuje postup minulého vedení radnice Bodeček.

Druhou žádost o prodloužení smlouvy k prostoru č. 102 tak firma Carollinum předložila letos v březnu. 

> „Opozice nás chtěla pranýřovat za něco, co způsobila sama a co jsme teď napravili. Kvůli současnému postupu čelím nepříjemným útokům bulvárních médií, často i výhružkám,“ svěřil se radní Bodeček. Podle něj je případ pronájmu na adrese Pařížská 14 jasným signálem, že si současné vedení radnice váží svých dlouholetých a spolehlivých obchodních partnerů a sleduje
nejlepší zájmy městské části.  

Společnost Carollinum sídlí v Pařížské 14 už od roku 1998. Smlouva k jednotce č. 102 o ploše 85,2 m² byla platná od roku 2008 do roku 2021. Červencovým rozhodnutím radních Prahy 1 byl ke smlouvě uzavřen dodatek, který platnost smlouvy prodloužil do roku 2026 a zároveň dosavadní roční nájemné zvýšil s okamžitou platností ze 4,3 milionů Kč na 6,2 milionů Kč. Současné rozhodnutí Rady znamená, že smlouva k jednotce č. 101 o ploše 156 m2 v suterénu a 84,2 m² v přízemí, platná od roku 2014 na neurčito, bude dodatkem časově omezena do roku 2026 s okamžitým navýšením ročního nájemného na 7,9 milionu Kč, tedy o 5,2 milionů Kč oproti současné výši. Navíc je společnost Carollinum povinna složit kauci ve výši 4 miliony Kč.
