---
date:         2019-09-25
tags:         praha-8
title:        "Piráti z Prahy 8 mají recept, jak rozvíjet Palmovku. Torzo radnice nechtějí prodávat pod cenou"
image: 	      posts/palmovka.jpg
author:       Michal Novák, Ivo Slávka
---

Praha, 25. září 2019 – Piráti na Praze 8 přicházejí s alternativní variantou, jak dále postupovat ohledně rozestavěné budovy Nová Palmovka, do které městská část v minulých letech investovala více než 500 milionů korun. Vedení městské části ji chce prodat výrazně pod cenou, podle nového posudku by za prodej torza nedokončené radnice bylo možné získat více než miliardu korun. Pirátští zastupitelé dnes chtějí o prodeji či dostavbě jednat na zasedání Zastupitelstva městské části Praha 8.

Ani jedno z předchozích vedení městské části Praha 8 nedokázalo projekt nové radnice dotáhnout do zdárného konce, a proto tam budova už řadu let stojí v neutěšeném stavu. 

> „Řadě občanů MČ Praha 8 není kauza Nová Palmovka cizí, mají možnost ji sledovat už dlouhou řádku let, od samých počátků v roce 2010, přes zastavení stavebních prací následnou koalicí, loňské drahé narovnání s Metrostavem a až po současný tlak na rychlý prodej,“ vysvětluje vývoj výstavby předseda zastupitelského klubu Pirátů na Praze 8 Michal Novák. 

Z materiálů, které Rada MČ Praha 8 zastupitelstvu předložila, se zdá, že prodej je jedinou možnou variantou. Vedení radnice, v jehož čele jsou ODS, Spojené síly pro Prahu 8 (TOP 09 a STAN) a Patrioti pro Prahu 8, tvrdí, že městská část potřebuje více finančních prostředků a prodej budovy je může do rozpočtu přinést. Očekávaný zisk by však pokryl zhruba jeden roční rozpočtový schodek městské části.

> „Vadí nám jednostrannost, se kterou současná koalice k Nové Palmovce přistupuje. Ač jsme se opakovaně dotazovali na zpracování detailní analýzy, ze které by teprve vzešlo rozhodnutí o tom, co by bylo ideální s tímto územím a majetkem udělat, dočkali jsme se jen materiálů mluvících o nutnosti prodeje,“ doplňuje Michal Novák. Při prodeji budovy a pozemků by přitom musela městská část Praha 8 vrátit Magistrátu hlavního města dotaci ve výši zhruba 300 milionů korun, která byla vázána na postavení radnice s obchodním centrem.

Podle městské části byla cena možného prodeje podpořena znaleckým posudkem, který Piráti podrobili nezávislé analýze. 

> „Materiál, který nám vedení městské části předložilo, z analýzy nevychází dobře, námi zajištěný znalec ho označuje za velmi slabý a odhaduje, že celková cena projektu může být o dost vyšší, a to až o více než 400 milionů korun“, říká Ivo Slávka, zastupitel za Piráty a garant celého alternativního návrhu řešení Nové Palmovky a jejího okolí s tím, že hlavním zájmem Pirátů je nalézt takové řešení, aby si mohla Praha 8 Novou Palmovku a okolní pozemky ponechat a rozvíjet je k prospěchu svých občanů. „Z toho jsme také vycházeli při našich dalších diskuzích. Na záchraně Nové Palmovky spolupracujeme s Piráty ze Zastupitelstva hlavního města Prahy. Věříme, že se podaří najít mnohem přínosnější řešení než prostý prodej,“ doplňuje Ivo Slávka.

Zastupitelský klub Pirátů na Praze 8 zastupitelstvu předloží materiály, ze kterých je možné vycházet při tvorbě projektu, který městské části umožní dostavět novou radnici a v okolí postupně vytvořit smíšenou oblast, ve které by své místo mělo dostupné bydlení, kanceláře, obchody i služby občanům. Majetek by i nadále měl zůstat v majetku Prahy 8 a do budoucna by se měl stát dlouhodobým zdrojem financí do rozpočtu městské části. Do dostavěné budovy by se také mohl přesunout celý úřad městské části Praha 8, tím by se zlepšila jeho dostupnost pro občany a ušetřilo by se tak za nájem prostor, kde momentálně pracují zaměstnanci jednotlivých odborů. 

Pirátský návrh počítá také s koncepčním urbanistickým rozvojem celé dosud nevyužité a přitom atraktivní lokality mezi ulicemi Sokolovská, Voctářova a Libeňským mostem. V budoucnu by tady měl vzniknout příjemný a užitečný prostor pro občany nejen městské části Praha 8.
