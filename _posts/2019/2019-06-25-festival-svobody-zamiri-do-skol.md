---
layout: post
category: blog
title: "Festival svobody zamíří do škol"
date: 2019-06-19
author: "Rada hlavního města Prahy"
image: vitsimral2.jpg
tags: školství akce
---

Pražské zastupitelstvo schválilo dotaci pro Festival svobody na školách připomínající výročí 17. listopadu. Studenty čekají nejen vzdělávací aktivity vztahující se k výročí 30 let od pádu minulého režimu, ale také se budou moci aktivně zapojit do jeho příprav a pořádat vlastní akce. Koordinátorem festivalu je spolek Post Bellum.

Projekt představí historické pozadí událostí i hodnoty svobody a demokracie. 

> „V rámci Festivalu svobody proběhne na pražských školách 15 akcí podpořených z rozpočtu hlavního města. Bude to například zážitkový workshop 'Zítra celá země', kdy studenti převezmou role původních účastníků listopadových událostí, nebo kinopříběhy k sametové revoluci,“ říká radní pro oblast školství, sportu, vědy a podpory podnikání Vít Šimral a dodává. „17. listopad 1989 byl klíčovým předělem českých moderních dějin. Je proto třeba si jej neustále připomínat a uvědomovat si, že svoboda je vždy vybojovaná a nikdy zadarmo.“

Festival cílí jednak na učitele, jednak přímo na studenty, ke kterým chce během vyučování dostat důležitá historická fakta, ale také je „vtáhnout do děje“, ať už díky workshopům, diskuzím, nebo jejich vlastním aktivitám. V každé škole pak bude „zeď díků“, kde budou moci svobodně vyjadřovat své postoje a názory, součástí projektu bude i prezentace jejich aktivit na sociálních sítích.

> „Pro mě je sametová revoluce nejdůležitějším okamžikem našich dějin. Češi se po děsivých letech války a komunismu konečně osvobodili. Z otroků se stali svobodní občané. Bohužel, snadněji to jde naopak. A proto je naprosto zásadní mluvit s mladými lidmi o svobodě, o její ceně, o tom, co to znamená být svobodný a jak snadno a rychle lze o svobodu přijít. V rámci festivalu je vybídneme, aby byli aktivní a sami, případně s naší pomocí, si připravili své oslavy a organizovali happeningy. Aby sami dali obsah slovu svoboda,“ uvádí ředitel a zakladatel spolku Post Bellum Mikuláš Kroupa a současně zve všechny učitele a studenty, aby se do Festivalu svobody na školách zapojili. 

Festival bude na pražských středních školách probíhat od září do listopadu. Zapojit se můžete na webových stránkách: Festivalsvobody.cz.

Magistrát hl. m. Prahy podpořil festival částkou ve výši téměř 1,6 milionu korun. Aktivity, které koordinuje spolek Post Bellum, jsou navázané na inciativu Festival svobody, což je otevřené uskupení nezávislých občanských iniciativ a organizací pořádající akce k výročí 17. listopadu. Na projektu se podílí nejen členové uskupení, ale i další organizace: Díky, že můžem, spolek Nerudný Fest (členové iniciativy Festival svobody), dále pak Oddělení vzdělávání Ústavu pro studium totalitních režimů, Stužák, CEDU – Centrum pro demokratické učení a Občankáři – asociace učitelů občanské výchovy.
