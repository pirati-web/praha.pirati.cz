---
date:         2019-12-03
tags:         informatika
title:        "V Praze se sešly světové špičky herního průmyslu"
image: 	      posts/vitsimral2.jpg
author:       MHMP
---


Praha, 3. prosince 2019 – Praha hostila ke konci minulého týdne 17. ročník největšího setkání herních vývojářů ve střední Evropě – Game Developers Session. Na popud Magistrátu hlavního města Prahy se tak setkali čeští vývojáři s herními společnostmi z celého světa. Cílem aktivity bylo představit zahraničním firmám Prahu jako významné centrum herního průmyslu s velkým potenciálem do budoucna.

Herní průmysl každoročně dramaticky roste. Finance investované do vývoje her ve světě jsou dnes zcela srovnatelné například s filmovým průmyslem. Největší herní blockbustery ve vývojářských rozpočtech dokonce předhánějí i nejdražší filmové produkce. Prodeje her včetně herních zařízení každým rokem také rostou. A Česká republika na herní mapě rozhodně není neznámou adresou. V Praze vyvíjí své hry například Bohemia Interactive, autor světoznámé série ARMA, nebo Warhorse Studios, kteří dosáhli obrovského úspěchu s historickou hrou Kingdom Come: Deliverance.

Magistrát hlavního města Prahy se proto v rámci ekonomické diplomacie rozhodl využít Game Developers Session a představit metropoli herním společnostem z vybraných zemí, pro které by mohl být potenciál hlavního města i celé České republiky zajímavý.

> „Do budoucna můžeme očekávat, že se bude význam kreativních průmyslů dále zvyšovat. Přestože nevíme zcela přesně, kam se bude vývoj ubírat, je důležité, aby Praha byla na tento rozvoj připravena a aby dokázala jak českým, tak zahraničním firmám nabídnout takové podmínky, které je zaujmou a dovedou třeba k rozhodnutí zvolit si Prahu za své sídlo. Projekty s vysokou přidanou hodnotou jsou totiž přesně ty, které každá významná světová metropole potřebuje. Pozvání zahraničních herních developerů bylo jakýmsi prvním krokem tímto směrem,“ říká Vít Šimral, radní hlavního města Prahy, do jehož gesce spadá rozvoj podnikání v metropoli. 

Program návštěvy České republiky byl připraven ve spolupráci s Ministerstvem zahraničních věcí ČR a koordinován s ambasádami jednotlivých zemí i s CzechInvestem a Asociací herních vývojářů. Společně s těmito organizacemi vznikl například workshop, na němž zástupci Prahy představili zahraničním společnostem obchodní prostředí Prahy i způsoby, jakými se hlavní město může podílet na podpoře herního průmyslu jakožto součásti kreativních průmyslových odvětví.

Do Prahy tak dorazili zástupci firem z Estonska, Malajsie, Singapuru nebo Izraele. 

> „Těší nás, že naše výzva zahraniční herní developery zaujala a že se rozhodli přijet. Výměna zkušeností je důležitá jak pro ně, tak pro české herní vývojáře. Praha má navíc zahraničním herním firmám co nabídnout – kromě geografické polohy i ve světovém měřítku jedny z nejlepších a nejzkušenějších zaměstnanců,“ komentuje účast zahraničních vývojářů Jan Dobrovský, ředitel odboru projektového řízení Magistrátu hl. m. Prahy. 
