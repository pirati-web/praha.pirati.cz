---
date:         2019-03-14
tags:         praha 
title:        "Promenáda v Riegrových sadech ponese jméno zavražděného primátora Gdaňsku Pawła Adamowicze"
image: 	      posts/sady.jpg
author:       Zdeněk Hřib
---

Počátkem letošního roku tragicky zemřel primátor polského Gdaňsku Paweł Adamowicz. Na jeho památku primátor hl. m. Prahy Zdeněk Hřib rozhodl o vytipování místa v Praze, které ponese jeho jméno. Po konzultacích s polskou velvyslankyní a polským ministerstvem zahraničních věcí byla vybrána cesta v Riegrových sadech, která by nově měla nést název Promenáda Pawła Adamowicze.

Místopisná komise nyní připraví podklady pro projednání nového názvu Radou hl. m. Prahy. Zajímavostí je, že se v docházkové vzdálenosti od uvedené cesty na Vinohradech nacházejí také ulice Polská a Chopinova.

Během Adamowiczova řízení města byla na počest bývalého prezidenta České republiky Václava Havla v roce 2011 pojmenována jedna z ulic Gdaňsku Alejí Václava Havla. Adamowicz vyznával liberální hodnoty společnosti, bojoval proti útlaku menšin a měl silnou občanskou podporu. Pražský primátor Zdeněk Hřib říká: 

> „Je mi ctí, že jsme se shodli právě na této promenádě v Riegrových sadech, ze kterých je malebný výhled na celou historickou a stověžatou Prahu, Petřínskou rozhlednu, Malou Stranu a Hradčany. Věřím, že byla vybrána dostatečně důstojná lokalita, hodná odkazu tak významného liberálního politika a primátora města, který za sebou zanechal hluboký společenský a lidskoprávní odkaz.“

Nová primátorka Gdaňsku Aleksandra Dulkiewicz sama zdůraznila, že realizace politického odkazu Pawła Adamowicze je pro ni nesmírně důležitá. Spolupracovala s bývalým primátorem řadu let a chce, aby polské město nadále zůstalo skutečným společenstvím, v návaznosti na název jeho knihy Gdaňsk jako společenství. 

> „Ceremoniální odhalení nové promenády je pak plánováno na 4. června, kdy uplyne rovných 30 let od zásadního volebního úspěchu polského demokratizačního hnutí Solidarita v tamním Sejmu. Rádi bychom při té příležitosti pozvali do Prahy jménem pana primátora Hřiba i novou gdaňskou primátorku,“ dodává Martin Churavý, vedoucí oddělení zahraničních vztahů a protokolárních záležitostí Magistrátu hl. m. Prahy.


