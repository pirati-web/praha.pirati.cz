---
layout: post
category: blog
title: "Duben Víta Šimrala: Školy bez plastů i rozvoj inovačních center"
date: 2019-05-07
author: "Vít Šimral"
image: vitsimral2.jpg
tags: praha školství
---

Milí Pražané,

v dubnu se toho v mé gesci stalo mnoho, ale srdeční záležitostí pro mne bylo zahájení soutěže Škola bez plastů. Věřím, že touto soutěží podpoříme žáky a žákyně, aby si více uvědomovali složení odpadu, který vyprodukují a jeho dopad na naši planetu.

Nejdůležitější je ale nepopiratelně představení pirátské Vize pro školství 2030. Na ní chceme stavět vše nové, co v tomto volebním období uděláme s pražským školstvím. A po volbách do Poslanecké sněmovny v roce 2021? Kdo ví?

Energii do práce získávám i díky pravidelným návštěvám škol, kde se potkávám s pedagogy, studenty a vedením škol. To mi pomáhá i v mém následném rozhodování, které tak může stát na základě skutečných potřeb škol a jejich studentů.

Jsem rád, že mi zbyl i nějaký čas na veřejné debaty, kde s vámi mohu diskutovat naše plány a vyslechnout si vaše názory. Skvělé bylo například “pivo s radními”, kde jsem byl i s Adamem Zábranským a díky kterému jsem získal mnoho hodnotných podnětů. Těším se na jeho zopakování.

Začal jsem rozhýbávat Pražskou inovační radu. Chtěl bych, aby se z ní do června stala efektivní a fungující skupina s vizí, která pomůže přenosu inovací do praxe. Městské odbory, akademické instituce, podnikatelská sdružení a firmy, jež se v radě setkávají, mají hledat cesty, jak inovace nejefektivněji realizovat.

Pracuji také dál na podpoře samotných městských inovačních center, jako je Pražské kreativní centrum, Pražské startup centrum nebo Kampus Hybernská. PKC bude brzo hlavním stanem nově založeného zapsaného ústavu Kreativní Praha, která bude koordinovat kreativní průmysl napříč Prahou. Pro startupy chceme zase vytvořit makerspace, kde by mohly levně tvořit a testovat své produkty. Všechna místa pak jsou i místa spolupráce s univerzitami - Karlovou univerzitou, ČVUT a snad brzo i dalšími.

No a z oblasti sportu mě těší schválení investičních grantů a grantů na provoz pražských sportovišť. Už v září bychom měli otevřít první z bazénů, na který jsme přispěli.
