---
date:         2019-10-23
tags:         bydlení
title:        "Praha motivuje městské části k opravám bytů, vyčlenila na ně 500 milionů"
image: 	      posts/adam-zabransky-5.jpg
author:       MHMP
---

Hlavního město vyčlenilo 500 milionů korun z Fondu rozvoje dostupného bydlení na podporu městských částí při rekonstrukci svěřených bytů. Z fondu mohou městské části čerpat bezúročné půjčky i dotace.

Rekonstrukce jsou nejrychlejším a nejlevnějším způsobem, jak při krizi dostupnosti bydlení lidem nabídnout nové byty. 

> „Rozšířili jsme městským částem možnosti, jak financovat rekonstrukce prázdných bytů. Město je ochotno jim jednak poskytnout bezúročnou půjčku, jednak poskytnout dotace výměnou za možnost po dobu deseti let vybírat nájemníky. Doufám, že tím přispějeme k tomu, aby bylo co nejdříve opraveno 1 400 bytů svěřených městským částem, které jsou dnes prázdné,“ uvádí Adam Zábranský, radní pro oblast bydlení a transparentnosti.

Koalice na pražském magistrátu se v programovém prohlášení zavázala, že bude obecní byty přednostně pronajímat těm občanům Prahy, kteří vzhledem ke svým příjmům nedosáhnou bez podpory na tržní nájem bytu. Tedy seniorům, rodinám s dětmi a znevýhodněným. Přístup k bydlení chce koalice také usnadnit občanům, kteří vykonávají důležité, ale finančně špatně ohodnocené profese, jako jsou například učitelé, policisté, strážníci nebo hasiči. Poskytnutím dotací městským částem tak město získá větší počet bytů, které pro tyto účely bude moci pronajmout.

Hlavní město v nedávné době také uzavřelo s některými městským částmi Memorandum o řešení bytové nouze; jedním z jeho hlavních cílů je, aby žádné dítě v Praze nežilo na ubytovně. Magistrát se také pustil do rekonstrukcí svých nemovitostí, například 20 buněk z ubytovny v Řepínské ulici bude za šest milionů přestavěno na deset plnohodnotných bytů pro nové nájemníky.
