---
date:         2019-08-05
tags:         praha prague-pride
title:        "Duhová vlajka zavlála nad Prahou"
image: 	      posts/duhovavlajka.jpg
author:       Zdeněk Hřib
---

Radní hl. m. Prahy společně s představiteli festivalu Prague Pride vyvěsili duhovou vlajku na budovu Nové radnice, chtějí tak vyjádřit podporu LGBT komunitě. Vlajka zavlála nad pražským magistrátem vůbec poprvé. 

Kromě podpory české LGBT komunity má festival i mezinárodní rozměr. 

> „Je potřeba se zasadit o to, aby měli všichni stejná práva a příležitosti. Nebýt diskriminován za svou sexuální orientaci a mít možnost uzavřít manželství se všemi právními důsledky, to je cesta, kterou bych chtěl, aby se naše společnost dále ubírala. A festival je dobrou příležitostí, jak na problematiku upozornit. Jeho přesah ale vnímám i ve vyjádření solidarity a respektu sexuálním menšinám v zemích, kde bývají jejich práva tvrdě potlačována nebo jsou přímo fyzicky likvidováni,“ říká primátor hl. m. Prahy Zdeněk Hřib.

> „Tento týden oslavujeme to, že všichni můžeme být sami sebou. Že nemusíme nic skrývat. Protože jedině tam, kde lidé jsou sami sebou, se naplno rozvinou jejich schopnosti a potenciál. A právě z rozvinutého lidského potenciálu pramení veškeré bohatství společnosti, nejen to materiální,“ zmiňuje Petr Hlubuček, náměstek primátora hl. m. Prahy.

Hana Třeštíková, radní pro kulturu hl. m. Prahy dále dodává. „Chodím na Prague Pride každý rok a těším se do průvodu i letos. Chci žít ve městě, kde každý může žít beze strachu a cítit se přijímaný.“

Iniciativu radních velmi oceňuje ředitelka festivalu Prague Pride Hana Kulhánková. 

> „Je pro mě velmi důležité, že tímto symbolickým aktem vyvěšení vlajky se primátor a celá Rada hlavního města Prahy stali opravdovými spojenci LGBT komunity. Přispívají tím k tomu, aby LGBT+ lidé byli ve veřejném prostoru viditelnější a sami viděli, že se s nimi v Praze počítá.“
