---
date:         2019-03-29
tags:         praha bydlení
title:        "Zábranský: Jak je to s těmi prázdnými byty? "
image: 	      posts/adam-zabransky-3.jpg
author:       Adam Zábranský
---

Zdeněk Hřib nikdy nenavrhnul danění prázdných bytů, proto tento návrh těžko mohl probrat na koaličním jednání, když žádný takový návrh neexistuje.

Pan primátor řekl pouze to, že jestliže zjistíme, že v Praze je hodně prázdných bytů a že je to problém, tak s tím můžeme jít za nějakým ministerstvem, aby problém řešilo. Rozhodně ale neřekl nic v tom smyslu, že navrhujeme zdanit prázdné byty a že s tím půjdeme za ministerstvem. Případné návrhy bychom samozřejmě před jejich medializací projednali s koaličními partnery, ale opakuji, že v současnosti nic v tomto směru nenavrhujeme (v současnosti chceme pouze získat statistická data, abychom zjistili, jestli jsou prázdné byty opravdu relevantní téma k diskusi). Pan Pospíšil tedy zřejmě nepochopil, že z naší strany žádný návrh nepadl, ačkoliv jsme se mu to snažili opakovaně vysvětlit. Kvůli tomuto nepochopení celý tento „koaliční konflikt“ vzniknul.

Co se týče oné analýzy prázdných bytů, tak ta nikdy nebyla plánovaná v tom smyslu, že by město mělo získat data po jednotlivých bytech. Zpracování dat má proběhnout na straně PREdistribuce, která data o spotřebě elektřiny logicky má (těžko lze z jejich strany mluvit o nějakém šmírování), a která má městu předat až statistická data po jednotlivých katastrech: tedy data typu „v Bubenči je 10 % prázdných bytů, na Pankráci jich je 5 %“ atd. Konstrukce, se kterou pracuje pan Pospíšil, tedy že chceme zjišťovat, kdo má prázdný byt, je tedy taktéž nepravdivá a vyplývá z nepochopení projektu.
