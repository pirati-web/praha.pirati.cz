---
layout: post
category: blog
title: "Ve vedru trávníky nesekejte apelují Piráti na pražské městské části"
date: 2019-07-03
author: "Eva Tylová, Zdeněk Hřib"
image: sady2.jpg
tags: školství
---

Praha, 3. 7. 2019 – Sucho a vedro poškozuje trávníky. Je třeba změnit péči o ně. Proto Výbor pro životní prostředí a infrastrukturu hl. m. Prahy na podnět členky Evy Tylové vyzval, aby organizace města a městské části omezily sekání trávy v době sucha. Magistrát hl. m. Prahy na základě usnesení výboru vydal metodický pokyn, který podmínky seče dále specifikuje. Nesprávné je např. sekání trávy v horkých dnech nad 26° Celsia. Přesto se to ještě někde děje. Ochranu nad trávníky převzal i primátor Zdeněk Hřib, který osobně vyzval k omezení sečí.

Eva Tylová, která je zároveň místostarostkou na Praze 12 k tomu uvádí: „Na MČ Praha 12 se nám osvědčilo změnit zavedený systém seče, kdy se sekalo 5x za rok bez ohledu na počasí. Nyní ve vedru plošně nesekáme, protože trávník by nám při současném suchu zaschl. Chtěla jsem, aby se tato praxe rozšířila i na další městské části, proto jsem podala návrh na usnesení Výboru pro životní prostředí a infrastrukturu hl. m. Prahy, aby výbor vyzval k omezení sečí na území Prahy.“

Primátor Zdeněk Hřib považuje zeleň za zvláště důležitou. Ochlazuje město a zlepšuje mikroklima. Proto podporuje výsadbu stromů, ale i správnou péči o trávníky, což představuje v době veder omezení plošných sečí trávy. „Apeluji na městské části, aby tyto doporučení nebraly na lehkou váhu,“ dodává Hřib.

Extrémní sucho se podepisuje na snížené vitalitě rostlin. Pokud se trávník navíc poseká ve vedru, zaschne a zežloutne.  Při dalším dešti se sice zazelená, ale oslabuje ho to. Tráva je pak nekvalitní a v trávníku se rozmnoží plevel.
