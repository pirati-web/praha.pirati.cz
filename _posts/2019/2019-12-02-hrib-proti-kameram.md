---
date:         2019-12-02
tags:         informatika
title:        "Hřib: Jsem proti použití technologie face recognition pro městské kamery. Je pro městskou policii a k zajištění plynulosti dopravy. Ne Velkému bratrovi v čínském stylu"
image: 	      posts/8hrib.jpg
author:       Zdeněk Hřib
---

Praha, 2. prosince 2019 – Osobně jsem proti použití technologie rozpoznávání tváří lidí v rámci městského kamerového systému, který má sloužit hlavně městské policii a k zajištění plynulosti dopravy. Nechci podporovat Velkého bratra v čínském stylu. Navíc praxe ze zahraničí ukazuje, že tato technologie nepracuje vždy správně. Zaznamenává například významnou chybovost při rozpoznávání lidí s různým odstínem pleti nebo žen. Dále také neexistují přesvědčivé důkazy o tom, že kamerové systémy jsou dlouhodobě efektivním řešením prevence a odhalování kriminality. Naopak ve spojení se sledováním osob či technologie na rozpoznávání obličejů, se jedná o snadno zneužitelný obrovský zásah do soukromí občanů. 

V případě hlavního města Prahy, navíc argument v boji s teroristy není úplně na místě. V Praze totiž bojujeme s odlišnou kriminalitou, než velká evropská města jako jsou Londýn, Berlín, nebo Paříž. Praha je 13. nejlepší město k životu na světě a to mimo jiné díky bezpečnosti a kvalitní a dostupné lékařské péči.

Kamery na některých místech mají své opodstatnění, otázka bezpečnosti občanů v ulicích je samozřejmě vždy na první místě. Jako mnohem zásadnější výzvu ve zvýšení bezpečnosti občanů ve městě, ale vnímám navýšení počtu strážníků městské policie v ulicích, na čemž dlouhodobě pracujeme. Chystám se proto na jednání s ministryní práce a sociálních věcí Maláčovou ohledně srovnání limitů zvláštních (rizikových) příplatků u státních policistů a městských strážníků.

Piráti se dlouhodobě staví proti sledování občanů na ulicích za pomoci kamer. Již na zasedání pražského zastupitelstva 20. 10. 2016 hlasoval proti návrhu koncepce rozvoje a zajištění provozu Městského kamerového systému hl. m. Prahy na období 10 let z celého tehdejšího zastupitelstva pouze opoziční klub Pirátů, tedy čtyři pirátští zastupitelé (Mikuláš Ferjenčík, Jakub Michálek, Ondřej Profant a Adam Zábranský).  

Návrh schválený v minulém volebním období předpokládal zavádění kamer s vysokým rozlišením, které potenciálně mohou sledovat občany na ulicích a vyhodnocovat jejich činnosti podle předem naprogramovaných vzorců, a s využitím automatického rozpoznávání obličeje. Vyjma Pirátů pro jeho schválení hlasovali všichni ostatní přítomní zastupitelé z koalice i opozice, tedy ANO, ČSSD, ODS a KSČM, TOP09 i Trojkoalice. Jsem rád, že můj kolega pro bezpečnost a životní prostředí Petr Hlubuček (STAN) nyní sdílí můj rezervovaný přístup v této citlivé záležitosti. Obratem za hlavní město požádal o stanovisko Úřad pro ochranu osobních údajů. 
