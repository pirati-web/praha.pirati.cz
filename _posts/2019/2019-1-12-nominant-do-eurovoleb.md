---
date:         2019-01-12
tags:         EU
title:        Čtyři mušketýři. Pražští Piráti představili své nominanty do eurovoleb.
image: 	      posts/kandidatiEUvolby.jpg
author:       Martina Vacková
---




Ladislav Koubek, Mikuláš Peksa, Matěj Šandor a Jiří Hoskovec. To jsou čtyři Piráti, kteří získali podporu v nominaci do evropských voleb. Jejich jména se tak mohou s vysokou pravděpodobností objevit na hlasovacích lístcích ve volbách do Evropského parlamentu. Volí se už letos v květnu.



O pražskou nominaci na kandidátní listinu se ucházelo celkem dvacet pět lidí. V on-line hlasování pražských Pirátů zvítězili nakonec čtyři. Volilo se 72 hodin, postupili čtyři kandidáti s největším počtem hlasů. Kdo jsou ti, kteří uspěli?



**Ladislav Koubek (1979)** je Pirát z Prahy 10. Na své místní části působí jako tzv. neuvolněný místní zastupitel (funkci se věnuje ve svém volném čase). Účastní se aktivit Zahraničního odboru a podílí na činnosti poslaneckého resortního týmu “Evropa, Zahraničí, Obrana”. Vystudoval VŠE v Praze v hlavní specializaci Informační systémy a technologie, a několik let pracoval jako konzultant implementace systémů SAP. Zasedá v předsednictvu mezinárodní pirátské internacionály. Posledních 10 let spolupracoval s Evropskou komisí a jako expert OSN na rozvojovou a humanitární pomoc pracoval ve východní Evropě, Asii, Pacifiku a na Blízkém východě.



**Mikuláš Peksa (1986)** je pirátský poslanec za Ústecký kraj a garant zahraničního týmu Pirátů. Vystudoval Gymnázium Christiana Dopplera a Biofyziku na MFF UK. V průběhu studia se specializoval na využití jaderné magnetické rezonance pro výzkum dynamiky tekutin v porézních materiálech. Angažuje se v mezinárodních aktivitách Pirátů a tvorbě mezinárodně-politického programu. K Pirátům se přidal v roce 2013, lákala ho vize jiné evropské politiky. Postupně se stal vedoucím zahraničního odboru Pirátské strany, působil také jako místopředseda Evropské pirátské strany, byl garantem programového bodu Mezinárodní vztahy.



**Matěj Šandor (1984)** je pirátský radní Prahy 4 pro investice a městské společnosti. Vystudoval Právnickou fakultu Masarykovy univerzity, Evropská studia na Fakultě sociálních studií Masarykovy univerzity a Mezinárodní hospodářské právo na Fakultě mezinárodních vztahů na VŠE v Praze. Publikoval cca 15 publikací v recenzovaných českých a zahraničních odborných časopisech, přednášel v ČR i v zahraničí a to i mimo Evropu. Rovněž vyučoval na Fakultě mezinárodních vztahů VŠE. Velkou část své jedenáctileté profesní praxe se věnoval obchodnímu vyjednávání v rámci práce pro různé státní společnosti, kdy měl v rozličných manažerských pozicích na starosti oblasti např. nákupu, správy majetku nebo veřejných zakázek. Část své profesní kariéry pracoval jako právník.



**Jiří Hoskovec (1992)** je pirátský zastupitel na městské části Praha 6. Vystudoval Fakultu jadernou a fyzikálně inženýrskou na ČVUT.  Studoval také na Právnické fakultě UK. Pracoval jako jaderný výzkumník v Department of Nuclear Engineering na University of Tennessee ve Spojených státech a v laboratořích SÚJV Dubna v Rusku. Po návratu do Česka pracuje jako forenzní specialista a datový analytik finančních zločinů. Jiřího zaměřením je boj s praním špinavých peněz, s obchodováním se sankcionovanými entitami a vyšetřování interních podvodů. V rámci Pirátské strany působí v mediálním odboru, v roce 2017 byl hospodář sněmovní kampaně.
