---
date:         2019-10-30
tags:         transparentnost
title:        "Praha podepsala memorandum o podpoře volnočasových aktivit mladých"
image: 	      posts/memorandum.jpg
author:       MHMP
---

Radní hl. m. Prahy pro oblast školství Vít Šimral dnes za hlavní město podepsal Memorandum o vzájemné spolupráci při podpoře volnočasových aktivit a pomoci získání dovedností pro budoucí život a kariéru mladých lidí s The Duke of Edinburghs International Award Czech Republic Foundation, o.p.s. (DofE). Memorandum bylo uzavřeno na dobu tří let.

DofE je obecně prospěšnou společností, která organizuje program neformálního vzdělávání pro mladé lidi ve věku 13 až 24 let poskytovaný školami a dalšími organizacemi pracujícími s mládeží. Jeho cílem je pomoc mladým lidem rozvíjet své dovednosti a aktivně využívat volný čas.

> „Rozkvět aktivit u mladých lidí vnímám jako obrovsky důležitou součást vývoje mladé generace. Jsem proto moc rád, že jsme podepsali s The Duke of Edinburgh toto memorandum. Smyslem programu je komplexní rozvoj mladého člověka,“ uvedl radní Vít Šimral.

V rámci programu může Praha poskytnout městem zřizovaným organizacím, které se do něj rozhodnou zapojit, finanční příspěvek určený například na úhradu ročního licenčního poplatku za registraci v programu, poplatky za jednotlivá školení nebo za další přidružené aktivity.

> „Cílem programu DofE je dát všem mladým lidem možnost na sobě pracovat a získat prestižní, mezinárodně uznávaný certifikát. Věřím, že podpis tohoto memoranda bude odrazovým můstkem pro zapojení dalších příspěvkových organizací a Praha jím potvrzuje, že mu opravdu záleží na budoucnosti mladé generace,“ dodal Tomáš Vokáč, výkonný ředitel The Duke of Edinburghs International Award Czech Republic Foundation, o.p.s.

Příspěvkové organizace z oblasti školství, jejichž zřizovatelem je hlavní město, budou mít možnost přihlásit se do programu DofE a pražský magistrát bude následně hradit 50 procent nákladů na realizaci. Celková finanční náročnost pro hlavní město za předpokladu, že všech 60 příspěvkových organizací bude žádat veškerou možnou podporu, bude činit 2 438 000 korun za jeden kalendářní rok.

> „Mám velkou radost, že se podařilo spolupráci navázat. Není to totiž jen program pro prestižní studenty, ale i pro ty, kteří u studia překonávají zdravotní nebo sociální znevýhodnění. Cíle se nastavují tak, aby dávaly všem stejnou startovní čáru a motivovaly studenty k vlastnímu rozvoji. Ve většině škol se srovnávají děti podle kritérií stejných pro všechny a řada dětí kvůli tomu nemá šanci nikdy „uspět“ - získat tu nejlepší známku, diplom nebo pochvalu. Úspěch ale znamená stejně také to, když se dokáže student sám posunout. Program studenty vede k tomu, aby měli chuť zlepšovat své dosavadní výsledky a zažívali - někdy úplně poprvé - radost z učení a úspěchu,“ řekla na závěr Mariana Čapková, předsedkyně Výboru pro výchovu a vzdělávání Zastupitelstva hl. m. Prahy.
