---
date:         2019-03-22
tags:         praha zahraničí
title:        "Primátor Zdeněk Hřib navštíví partnerské město Prahy Tchaj-pej"
image: 	      posts/taipei.jpg
author:       MHMP
---

Na pozvání tchajwanské strany navštíví primátor Zdeněk Hřib ve dnech 25. až 29. března 2019 partnerské město hlavního města Prahy, hlavní město Tchaj-wanu Tchaj-pej. Mimo jiné zde vystoupí na mezinárodní konferenci a veletrhu Taipei Smart City Summit & Expo.

Primátor zde bude vystupovat v aktivní roli v rámci zahájení panelu věnovanému pouze primátorům měst. 

> „Praha potřebuje udržet krok se světem v oblasti smart city a proto je důležité inspirovat se na událostech jako je Taipei Smart City Summit&Expo. Věřím, že zde najdu mnoho nových podnětů, které udělají život obyvatel ve městě pohodlnější a umožní řídit město na základě tvrdých dat místo dojmů,“ řekl pražský primátor Zdeněk Hřib.

Součástí oficiálního programu je také primátorovo vystoupení na souběžném Smart Healthcare Forum na téma vývoj a aktuální trendy v oblasti chytré zdravotní péče, bilaterální setkání se starostou Tchaj-peje i zhlédnutí ukázek systému elektronického mýtného a systému Easy Card, chytré karty spojující více funkcí pro občany Tchaj-peje. Primátor s delegací rovněž absolvují schůzky na ministerstvu pro místní rozvoj, průmysl a obchod, ministerstvu dopravy a setkání s ministryní zodpovědnou za agendu digitální veřejné správy.

Konference se kromě pražské delegace zúčastní za Českou republiku také delegace dalších krajů a měst, například kraje Vysočina, Středočeského kraje, Jihočeského kraje, Libereckého kraje, měst Brna a Kolína a Svazu průmyslu a dopravy ČR.
