---
date:         2019-11-27
tags:         doprava
title:        "Pražští radní schválili rozvoj dobíjecí infrastruktury pro elektromobily"
image: 	      posts/nabijeni.jpg
author:       MHMP
---

Rada hl. m. Prahy schválila pověření Operátora ICT (OICT) přípravou Generelu rozvoje dobíjecí infrastruktury v hlavním městě Praze do roku 2030. Zároveň ho pověřila koordinací v oblasti budování dobíjecích stanic pro elektromobily. Cílem je vytvořit dobré prostředí pro rozvoj elektromobility v hlavním městě. 

Mezi lety 2017 a 2018 stoupl počet elektromobilů v Praze z 1060 na 1591, v roce 2020 by se počet vozů měl zvýšit téměř trojnásobně. Aktuální potřeba města je 160 veřejných dobíjecích bodů, v roce 2020 jich bude potřeba ale již 443. 

Vytvoření generelu je komplexní téma, které prochází napříč několika městskými společnostmi i několika odbory Magistrátu hl. m. Prahy, proto je nezbytné, aby celou záležitost koordinovala společnost, která má zkušenost se Smart City projekty. 

> „Kvalitní řešení vyžaduje zapojení expertů, což je výhodou OICT a jeho přímé spolupráce s uznávanými odborníky z akademického prostředí. Operátor má navíc bohaté zkušenosti s projekty Smart Cities. Dříve se tyto projekty nedělaly úplně ideálně, protože nebyly připravovány v dostatečné součinnosti s firmami, co je měly následně převzít do ostrého provozu. Jsem proto rád, že teď měníme způsob, jakým se budou uskutečňovat,“ uvádí Zdeněk Hřib, primátor hlavního města Prahy.

Dobíjecí stanice, které jsou v současné době v Praze budovány soukromými společnostmi, vznikají často tam, kde je mohou firmy snadno a rychle zrealizovat. Nevýhodou tohoto přístupu je, že se občas kvůli tomu nacházejí na nepříliš strategických místech. Proto je důležité, aby se Praha aktivně zapojila a využít například moderní elektrickou přenosovou síť, veřejná parkoviště či veřejné osvětlení. 

> „Snažíme se, aby stanice nevznikaly živelně, proto Praha potřebuje jasný plán, kde jsou stanice potřeba. Definovat místa, kde jejich umístění dává smysl, je potřeba jak z hlediska kapacity, tak přenosové soustavy," dodává radní pro oblast správy majetku a majetkových podílů Jan Chabr.

Témata, kterým se generel bude věnovat:

* Výběr vhodných lokalit
* Technické parametry stanic
* Parkování
* Uživatelská zkušenost
* Určení počtu nabíjecích stanic

Vytvoření generelu navazuje na Strategický plán hl. m. Prahy, Plán udržitelné mobility a připravovanou Strategii podpory alternativních pohonů v Praze. Jeho uvedení do praxe podpoří snížení emisí CO2 v hlavním městě a zlepší kvalitu životního prostředí. 
