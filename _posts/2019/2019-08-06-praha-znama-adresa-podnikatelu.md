---
date:         2019-08-06
tags:         praha
title:        "Praha chce být zajímavou adresou pro zahraniční podnikatele. Propagovat metropoli pomůže nové video"
image: 	      posts/spot1.jpg
author:       Vít Šimral
---

Hlavní město patří mezi přední turistické destinace ve světě. Zároveň však nabízí velmi dobré podmínky pro podnikání a pro život. Praha se řadí mezi nejbezpečnější světové metropole a v porovnání s jinými evropskými a světovými městy nabízí příznivé životní náklady a koncentraci vysokých škol, které každoročně vyprodukují tisíce kvalitních absolventů. Nejen tyto informace obsahuje zbrusu nový **[dvouminutový spot](https://www.youtube.com/watch?v=QrKFBtPft3A&feature=youtu.be)**, který vznikl ve spolupráci hlavního města a agentury CzechInvest.

Video je postaveno na kvalitách Prahy, která je ekonomicky nejrozvinutějším regionem České republiky s fungujícím podnikatelským ekosystémem. Právě díky němu se v hlavním městě vyplatí začít podnikat, investovat a pracovat. 

> „Smyslem je především dostat atraktivní a srozumitelnou formou do širšího povědomí výhody Prahy. Cílovou skupinou jsou nejen zahraniční návštěvníci našeho hlavního města, ale také firmy, které zvažují kam expandovat nebo přesunout své vedení, což je v období hrozícího brexitu velmi aktuální téma pro řadu globálních společností. Video je jen malou ochutnávkou, na kterou budou navazovat další aktivity pražské ekonomické diplomacie,“ komentuje nové video radní hl. m. Prahy pro školství a podporu podnikání Vít Šimral.

Praha se může pochlubit jednou z nejnižších nezaměstnaností v Evropské unii, vytváří celou čtvrtinu hrubého domácího produktu České republiky a pracovní síla v tomto regionu je vysoce kvalifikovaná s inovačním potenciálem. V Praze působí 46 fakult vysokých škol s různým zaměřením a každoročně na těchto školách studuje na 90 tisíc studentů. Díky otevřenému podnikatelskému prostředí nabízí Praha vhodné zázemí pro umístění centrály korporace jakékoliv velikosti. Česká republika jako taková navíc nabízí stabilní daňové prostředí s výhodnými sazbami jak pro firmy, tak pro zaměstnance a drobné podnikatele i příznivé administrativní náklady spojené s pronájmem kanceláří.

> „Praha se mezi zahraničními podnikateli a investory již několik let těší pověsti skvělého místa nejen pro život, ale i pro práci a podnikání. Vyspělý průmysl, vynalézavost našich lidí a úroveň našeho výzkumu a vývoje poutají na naši zemi čím dál tím větší pozornost. Když využijeme tento potenciál, může se Česká republika těšit na skvělou budoucnost,“ dodává tisková mluvčí CzechInvestu Petra Sivová.

Spot je součástí aktivit ekonomické diplomacie hl. m. Prahy, která pracuje na zvýšení povědomí o ekonomických parametrech Prahy v zahraničí.
