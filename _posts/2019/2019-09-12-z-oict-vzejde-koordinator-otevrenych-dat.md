---
date:         2019-09-12
tags:         praha informatika
title:        "Operátor ICT se stal koordinátorem otevřených dat pro Prahu"
image: 	      posts/opendata4.jpg
author:       MHMP
---

> „Chceme, aby Praha byla lídrem v oblasti otevřených dat, a pozice koordinátora je proto naprosto klíčová. Koordinátor má za úkol připravit publikační plán a spolupracovat s jednotlivými magistrátními odbory na zveřejňování konkrétních datových sad. Operátor ICT má s prací s daty bohaté zkušenosti, a tak se těším na první výsledky této spolupráce, které budou, doufám, vidět ještě tento rok,“ uvádí Adam Zábranský, radní pro oblast bydlení a transparentnosti.

Magistrát výhledově chystá spolupráci s městskou policií, chce sdílet data ohledně kriminality a přestupků. V plánu je také oslovit partnery ze ziskového i neziskového sektoru a zjistit, o jaká data mají stran města zájem. Cílem je, aby data mohl využívat úplně každý, od čehož si město slibuje mimo jiné i vznik nových aplikací či rozvoj těch stávajících.

> „Koordinátor otevřených dat velmi vhodně doplňuje datovou politiku hlavního města Prahy. Já jsem moc rád, že vedení Prahy bere celou datovou oblast jako prioritu, zejména pak co se týká otevřenosti a sdílení dat. Velmi bych ocenil, kdyby Praha postupně adoptovala přístup ‚Open by Default‘. To v praxi znamená, že nemusíte vysvětlovat, proč je potřeba data zveřejnit, ale naopak musíte obhájit, proč data zveřejnit nelze, jinak jsou veřejná automaticky,“ dodává za Operátora ICT Benedikt Kotmel, vedoucí Datové platformy hlavního města Prahy Golemio, kam bude nově spadat i koordinace otevírání dat magistrátu.
