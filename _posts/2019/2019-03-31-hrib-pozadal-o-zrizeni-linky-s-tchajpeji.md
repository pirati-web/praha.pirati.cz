---
date:         2019-03-31
tags:         praha zahraničí
title:        "Primátor Hřib požádal prezidentku Tchaj-wanu o zřízení přímé letecké linky Praha – Tchaj-pei"
image: 	      posts/taipei2.jpg
author:       MHMP
---

Pražský primátor Zdeněk Hřib v rámci své pracovní cesty na Tchaj-wanu navštívil konferenci Smart City Summit & Expo, na které představil vizi Smart Prague - chytrého města - a informoval o přípravě PRG.AI, projektu zaměřeného na vznik pražského superhubu pro umělou inteligenci. Setkal se také s významnými představiteli této země.

Mezi nejdůležitějšími lidmi, které na své pracovní cestě pražský primátor navštívil, byla například prezidentka Tchaj-wanu Tsai Ing-wen, primátor Tchajpeje Dr. Ko Wen-je nebo ministr zahraničních věcí Joseph Wua. Zdeněk Hřib s nimi hovořil primárně na téma zřízení přímé letecké linky Praha – Tchaj-pei, která může významným způsobem napomoci kulturní i obchodní výměně mezi těmito dvěma městy. Prezidentka přislíbila, že nechá tuto možnost prověřit místním ministerstvem dopravy. 

Paní prezidentce primátor zopakoval, že lidská práva jsou pro něj důležitější než „pandí diplomacie“ a společně také debatovali o studentských výměnách, moderních technologiích v lékařství i o primátorově někdejším studiu na Tchaj-wanu. Vzájemně se také ujistili, že sdílí stejné hodnoty k udržitelnému rozvoji a liberální demokracii. Domluvili se, že v navázané spolupráci budou pokračovat.

> „Rozhodně neplánuji po vzoru paní ministryně Novákové vyhazovat tchaj-wanského diplomata ze setkání. Neudělal jsem to počátkem tohoto roku, kdy se pokoušel čínský velvyslanec vyvolat stejný problém na mém novoročním setkání s diplomatickým sborem, a neudělám to ani příště. Politici České republiky nemusí podlézavě přitakávat přáním čínského velvyslance, jsme suverénní stát,“ řekl Zdeněk Hřib. 

Tchaj-wan je jedním z největších zahraničních investorů České republiky. Od roku 1993 u nás vytvořil 23 tisíc pracovních míst, zatímco podle Pirátů „si naopak Peking pouze koupil televizi, stadion a pár politiků“. 

> „Chceme také vypustit tvrzení o jedné Číně z partnerské smlouvy s Pekingem, protože do takových smluv podobné proklamace nepatří. Naopak chceme navázat intenzivnější spolupráci s městem Tchajpei,“ dodal primátor Zdenek Hřib ke své návštěvě Tchaj-wanu.
