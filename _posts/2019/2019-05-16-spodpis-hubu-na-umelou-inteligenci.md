---
layout: post
category: blog
title: "Praha se má do pěti let stát centrem umělé inteligence. Zaslouží se o to iniciativa prg.ai"
date: 2019-05-16
author: "Odbor komunikace MHMP"
image: prg.jpg
tags: informatika praha technologie
---

ČVUT v Praze, Univerzita Karlova a Akademie věd ČR spojily síly s hlavním městem v iniciativě [prg.ai](http://prg.ai/), která podpoří špičkovou vědu a výzkum v oblasti umělé inteligence (AI). Iniciátoři plánují přilákat do Česka světové vědce, rozšířit základnu českých AI talentů a pomoct vzniku nových technologických firem a startupů. Díky prg.ai se Praha může v dohledné době stát centrem umělé inteligence evropského významu. Kromě pražského magistrátu podporují tuto unikátní iniciativu i vláda a významné soukromé společnosti.

Česká metropole v minulosti neuměla zcela využít pozitivní přínos technologií pro rozvoj konceptu chytrého města, ale se vznikem prg.ai má nastat razantní změna. Propojení trojice akademických institucí s hlavním městem lze tak považovat za historický milník. Praha i další česká města získají tolik potřebný příliv odborníků, jejichž aktivity se v nadcházejících letech podepíší na růstu ekonomiky regionu i na ulehčení každodenního života obyvatel. Zdeněk Hřib, primátor hl. m. Prahy, k projektu uvádí: 

> „Chceme z Prahy udělat světové centrum v oblasti umělé inteligence. Díky tomu máme příležitost propojovat v Praze špičkové odborníky od nás i ze zahraničí a vyvíjet moderní nástroje s vysokou přidanou hodnotou. Přínos pro Prahu je tak v přílivu peněz i pokrokového know-how. Nová řešení bude možné využít například pro efektivnější plánování objízdných tras při opravách ulic nebo zkrácení čekacích dob na světelných křižovatkách.“

V horizontu pěti let by se Česká republika měla pochlubit pěti tisíci AI výzkumníky a vývojáři, pěti sty AI absolventy a každoročně padesáti novými firmami v nejmodernější technologické oblasti, která hýbe globální ekonomikou a společností. Cíle iniciativy prg.ai, pro kterou se spojily špičky české akademie, nejsou menší než konkurovat evropským centrům umělé inteligence. Už dnes jen pražské vysoké školy absolvuje ročně přes sto AI odborníků, což je více než v kanadském Montrealu, který je kvalifikovanou pracovní silou v oboru AI proslavený. A během několika let to má být díky prg.ai násobně více.

Iniciativa prg.ai navazuje na Národní strategii umělé inteligence i evropskou snahu prosadit se v technologickém oboru budoucnosti. „Jsem potěšena, že Česká republika začíná být tak aktivní v oblasti umělé inteligence – technologii, která formuje budoucnost. Evropa chce využít potenciálu umělé inteligence tím, že vytvoří konkurenceschopné technologie, kterým lidé mohou věřit, a tím, že se zaměří na potenciální rizika. Abychom toho dosáhli, potřebujeme všechny pomocné ruce. V tomto ohledu iniciativu prg.ai vítám, protože si klade za cíl spojit vědecké a výzkumné kapacity, veřejnou sféru a podnikatele,“ říká evropská komisařka Věra Jourová, která se účastnila i slavnostního zahájení činnosti spolku ve čtvrtek 16. května.

Mezinárodní přesah prg.ai považují iniciátoři za zcela zásadní a shodují se v tom i s dalšími odborníky. „Koncentrace špičkové vědy a výzkumu je klíčem k úspěchu v oblastech, jako je právě umělá inteligence, a je to i jedním z hlavních cílů Národní AI strategie. Díky ní chceme především zapojit Česko do aktivit na evropské úrovni, a jsme proto rádi za všechny podobné iniciativy,“ říká náměstek ministra průmyslu a obchodu pro digitalizaci a inovace Petr Očko, který měl přípravu klíčové strategie na starost.

> „Naším hlavním cílem je především přilákat ty nejlepší mozky ze zahraničí a zvyšovat zájem o práci v pražském AI ekosystému,“ uvádí spoluzakladatel prg.ai Michal Pěchouček z FEL ČVUT v Praze a dodává: „Důležité je pro nás i budování značky Prahy jako světoznámého města, které je kosmopolitní, technologické a atraktivní jako místo pro práci i život. Pro vývoj umělé inteligence zkrátka potřebujete hlavně tu lidskou.“

Cílem prg.ai je spolupráce napříč akademickým prostředím i průmyslem a podpora českého byznysu. 

> „Jde o budování komplexního ekosystému, jehož základními kameny jsou koncentrace excelentního základního a aplikovaného výzkumu, jeho přenášení do praxe, firem a budování startupů, úspěšná aplikace AI v průmyslu a mezinárodní spolupráce,“ říká rektor ČVUT v Praze Vojtěch Petráček. Iniciativa se proto opírá i o domácí technologické firmy. Pro Avast, Seznam, či Socialbakers totiž umělá inteligence hraje stále důležitější roli. „S fakultami, výzkumnými centry a jednotlivými členy prg.ai již delší dobu aktivně spolupracujeme, protože chceme podporovat excelentní výzkum, kvalitní vědce a IT vzdělávání. V Česku máme talentované lidi a jsem rád, že prg.ai chce naplnit jejich potenciál. To, věřím, povede k většímu zájmu o studium počítačových věd a umělé inteligence i k tomu, že tu bude vznikat špičková věda uplatnitelná v praxi,“ připojuje Ondřej Vlček, nastupující CEO firmy Avast.

Právě s českými podniky plánuje iniciativa aktivně spolupracovat na rekvalifikaci a vytváření AI pracovních míst, přípravě a implementaci inovačních strategií a zavádění pilotních projektů. Vedle spolupráce se zavedenými firmami si iniciativa klade za cíl zvýšit počet startupů založených na prg.ai univerzitách a ústavech. Zaměří se proto na inkubaci vysokoškolských projektů, jejich financování a navazování transparentní spolupráce. Pro integraci do regionálních a světových sítí hodlá prg.ai úzce spolupracovat s dalšími AI centry v Česku, EU, Švýcarsku, Izraeli a Severní Americe. 

> „Rozsáhlá podpora inovačních a výzkumných center je jednou z klíčových aktivit Akademie věd,“ říká předsedkyně Akademie věd ČR Eva Zažímalová. „Je to totiž skutečně efektivní a ověřený prostředek, jak Českou republiku nejen posunout na evropskou špičku během relativně několika málo let, ale stabilně ji tam i udržet,“ dodává.

Pro zvýšení povědomí o přínosech umělé inteligence a jejích etických, právních a ekonomických aspektech chce prg.ai aktivně podporovat veřejnou diskuzi a vzdělávání. V přípravě je vedlejší volitelná specializace prg.ai Minor, kterou si budou moct zapsat studenti různých technických i netechnických oborů jak na UK, tak na ČVUT. 

> „Mezi jednu z nejdůležitějších rolí univerzit bezesporu patří spojovat a propojovat různé vědní oblasti. Jsem velmi rád, že Univerzita Karlova svou aktivní účastí v projektu prg.ai k tomuto propojování přispěje nejen v Praze, ale i v celé České republice. Je nepochybné, že konkrétních dopadů prg.ai bude celá řada, ale už teď velmi konkrétně profilujeme např. péči o etické standardy při vývoji technologií umělé inteligence a velkou pozornost věnujeme i podpoře prostupnosti bakalářských studijních programů v oblasti AI,“ uzavírá rektor Univerzity Karlovy Tomáš Zima.

 
