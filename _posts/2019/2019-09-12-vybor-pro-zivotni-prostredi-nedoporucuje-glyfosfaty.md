---
date:         2019-09-12
tags:         praha životní-prostředí
title:        "Výbor pro životní prostředí doporučuje městu, aby při údržbě zeleně nepoužívalo glyfosáty"
image: 	      posts/tomas-murnak.jpg
author:       MHMP
---

Praha – 12. září. Výbor pro infrastrukturu, technickou vybavenost a životní prostředí Zastupitelstva hlavního města Prahy doporučuje městu neužívat při vlastní činnosti i při zadávání veřejných zakázek na pozemcích hl. m. Prahy nebezpečné glyfosáty. Doporučení se týká orgánů města, městských organizací a městských částí. Glyfosáty ohrožují životní prostředí i veřejné zdraví.

Přípravky na bázi glyfosátu slouží na odstraňování plevele. Světová zdravotnická organizace WHO ji již v roce 2015 zařadila na seznam pravděpodobných humánních karcinogenů. Při kontaktu s pokožkou je nebezpečný obzvláště pro děti a těhotné ženy. 

> „Životní prostředí je zatíženo mnoha nebezpečnými chemickými látkami, jejichž škodlivost lidé v minulosti příliš neřešili. Glyfosáty, které známe spíše pod názvem Roundup, jsou jedny z nich. Dnes víme, že jsou karcinogenní a že se negativně podepisují nejen na zdravotním stavu obyvatelstva, ale také na celém ekosystému. Proto jej v Praze již používat nebudeme,” uvádí náměstek pro životní prostředí Petr Hlubuček (STAN).

Glyfosáty se přitom dají bezpečně nahradit. Ať už jde o mechanické - ruční odstranění plevele, nebo sekačky a rotační kartáče a brány, či termické metody, jako je například horký vzduch, horká pára, nebo infračervené záření.

> „Jsem rád, že výbor pro životní prostředí na můj návrh přijal doporučení k omezení používání glyfosátů k údržbě veřejné zeleně v městských organizacích a městských částech. Není potřeba přírodu dále zatěžovat jedy, když existují alternativní metody odstraňování plevele, například mechanické, či horkou parou,“ říká místopředseda Výboru pro infrastrukturu, technickou vybavenost a životní prostředí ZHMP Tomáš Murňák. 

Městská část Praha 12 na svých pozemcích glyfosáty nepoužívá již dlouhou dobu. 

> „Tento herbicid je spojován s riziky pro zdraví občanů i se škodami na životním prostředí. Proto jsme jeho použití již roce 2011 zakázali a nahradili ho alternativními metodami jako například mechanickým odstraňováním plevelu,“ dodává Eva Tylová (Piráti), místostarostka Prahy 12, která zákaz glyfosátů na území městské části již dříve iniciovala.

V Německu a Rakousku se vyloučení glyfosátů z postupů při údržbě městské zeleně stává běžnou praxí, v Česku platí zákaz na jejich používání například v Brně. Evropský parlament navíc loni přijal rezoluci k jejich zákazu do roku 2022.
