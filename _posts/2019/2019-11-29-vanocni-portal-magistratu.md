---
date:         2019-11-29
tags:         informatika
title:        "Hlavní město Praha spouští portál Vánoce v Praze"
image: 	      posts/vanoce.jpg
author:       MHMP
---

Hlavní město Praha spustilo na svém webovém portálu novou sekci Vánoce v Praze. Obyvatelé Prahy a návštěvníci metropole zde po celý adventní čas najdou veškeré informace o vánočních akcích, které pořádají městské části a instituce zřizované hlavním městem Prahou jako je například pražská zoo či Městská knihovna. Na stránkách vanoce.praha.eu nebudou chybět také aktuální fotografie z vánočních trhů na Staroměstském a Václavském náměstí, které začínají v sobotu 30. listopadu 2019 a potrvají do 6. ledna 2020. Jejich organizátorem je už pošestnácté společnost Taiko.

> „Vánoční Praha má neobyčejnou atmosféru, kterou kromě světově proslulých vánočních trhů dokresluje i řada akcí konaných v metropoli. Z minulých let víme, že o některých z nich Pražané ani nevěděli. To nás vedlo k tomu, abychom přímo na našich webových stránkách spustili sekci Vánoce v Praze. Pevně věřím, že si tady každý najde to své,“ uvádí pražský primátor Zdeněk Hřib.

Největším lákadlem ale přesto zůstávají vánoční trhy na Staroměstském a Václavském náměstí, které se letos ponesou v andělském duchu. Andělé budou na stánkách s vánočním zbožím a občerstvením a ozdobí i vánoční strom na Staroměstském náměstí. Letos byl vybrán dvaadvacet metrů vysoký smrk ztepilý ze Semil. Tento vánoční strom republiky se poprvé rozsvítí v sobotu 30. listopadu a poté každý den v hodinových intervalech od 16.30 do 21.30 hodin.

> „Vánoce a vánoční trhy v Praze jsou neodmyslitelně spjaty s větší koncentrací lidí na některých místech, proto stejně jako každý rok zavádíme preventivní bezpečnostní opatření. Jedním z nich je i pravidelné rozsvěcování vánočního stromu, které se nám osvědčilo. Lidé se díky tomu bonusu nebudou muset mačkat v jeden okamžik na jednom místě, čímž přispíváme k jejich většímu bezpečí a také pohodlí,“ říká náměstek Petr Hlubuček.

Po celý advent bude na bezpečnost dohlížet více policistů a strážníků, kteří se budou primárně pohybovat na místech s větší koncentrací osob. Půjde například o náměstí, přestupní uzly nebo prostředky městské hromadné dopravy.

Václavské náměstí a námětí Republiky, kde vánoční trhy také probíhají, budou opět osazeny bezpečnostními city bloky. Na Staroměstském náměstí jsou tato bezpečnostní opatření dlouhodobě.

K Vánočním trhům neodmyslitelně patří i kulturní program, který se bude odehrávat na pódiu na Staroměstském náměstí. 

> „Bez hudebních produkcí by to nebyly ty pravé Vánoce. Hudba a tanec lidi spojují. Návštěvníci trhů se proto můžou těšit na folklórní a dětské soubory nejen z České republiky, ale i ze zahraničí. Staroměstským náměstím se také rozezní koledy a sváteční písně, které navodí vánoční atmosféru. Samozřejmě ani letos neopomeneme oblíbené akce, zavítá k nám Mikuláš s celou svojí družinou, zazní Česká mše vánoční od Jana Jakuba Ryby a nebude chybět ani rozlévání rybí polévky,“ připomíná radní Hana Třeštíková.

Letošní trhy mají navíc ekologický rozměr, a proto se vánoční pochutiny budou podávat ze 100% BIO kompostovatelného nádobí. 

> „Pražské vánoční trhy se pravidelně umisťují v hodnocení TOP 5 nejlepších trhů na světě. A tím, že prodejci budou nabízet jídlo v kompostovatelném nádobí, jsme zase o něco světovější. Pražané se nemusí bát ani případného nepořádku. Úklid budou zajišťovat nejen svozové firmy, ale i organizátor trhů společnost Taiko,“ dodává radní Jan Chabr.

Vše o vánocích v Praze se dozvíte na [vanoce.praha.eu](http://www.praha.eu/jnp/cz/o_meste/magistrat/tiskovy_servis/akce_a_kampane/vanoce_2019/index.html)

 
