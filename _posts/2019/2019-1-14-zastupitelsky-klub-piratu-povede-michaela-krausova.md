---
date:         2019-01-14
tags:         zahraničí
title:        "Novou předsedkyní zastupitelského klubu Pirátů se stala Michaela Krausová"
image: 	      posts/tk-krausova.jpg
author:       ČTK (upraveno)
---

Praha 14. ledna – Zastupitelský klub Pirátů v ZHMP nově povede Michaela Krausová. Vystřídala zastupitele a radního Adama Zábranského. Pro nově zvolenou předsedkyni klubu bude hlavním úkolem se zaměřit na výběrová řízení do dozorčích rad městských firem, která Piráti vyhlásili, a obecně na plnění koaličního programu.

> „V současnosti dokončuji výběrová řízení do dozorčích rad městských firem. Obsazujeme 33 míst a měli jsme opravdu hodně pohovorů a hodně pozvaných uchazečů, přihlásilo se přes 230 zájemců. Můžu říci, že jsme vybrali opravdové odborníky, se kterými vás budu v následujících dnech seznamovat,“ uvedla nová šéfka pirátského klubu.

Adam Zábranský, kterého Krausová ve funkci nahradila, zasedá v pražském zastupitelstvu druhé volební období. V nové koalici Pirátů, Prahy Sobě a Spojených sil pro Prahu (TOP 09, STAN, KDU-ČSL) zastává funkci radního pro bydlení a transparentnost. Historicky prvním předsedou zastupitelského klubu Pirátů byl Jakub Michálek, který v roce 2017 rezignoval, a to po zvolení do Poslanecké sněmovny.
