---
layout: post
category: blog
title: "Radnice Prahy 11 udělala první krůček k otevřenosti"
date: 2019-06-13
author: "Praha 11"
image: dohnal.jpg
tags: transparentnost praha-11
---
 
Dne 13. 6. 2019 byl na jednání zastupitelstva městské části Praha 11 schválen materiál, který mění jednací řád zastupitelstva a stanovuje pevný čas interpelací. Jedná se o první část změny jednacích řádů iniciovaných Piráty směrem k otevření volené samosprávy občanům. Tyto změny jsou i součástí ujednání koaliční smlouvy „Společně pro Jižní Město“ současné koalice (Piráti, ANO, TOP/STAN, ODS).

V praktickém důsledku to znamená, že od září bude na každém řádném jednání zastupitelstva určen pevný čas pro bod s názvem „Dotazy, připomínky a podněty členů zastupitelstva“ od 17:00 v délce 30 minut a pevný čas pro bod „Návrhy, připomínky a podněty občanů městské části Praha 11“ od 17:30 v délce celé jedné hodiny, tedy do 18:30. Přihlášky k interpelaci je možné podat do začátku bodu. Zastupitelé a občané se mohou dotazovat v délce 3 minut a následně mají možnost položit v délce 1 minuty doplňující dotazy.

