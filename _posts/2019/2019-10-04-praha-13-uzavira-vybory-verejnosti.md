---
date:         2019-10-04
tags:         praha-13 transparentnost
title:        "Rada Prahy 13 uzavíra výbory veřejnosti"
image: 	      posts/praha13b.jpg
author:       Václav Hrdlička, Zuzana Drhová
---

Na programu jednání zastupitelstva MČ Praha 13 bylo mezi standardními body jako jsou rozpočtové změny či informace o zhodnocení prostředků MČ také nenápadný bod Jednací řád výborů ZMČ. Hlavní změnou, kterou přináší, je uzavření jednání výborů pro veřejnost. Schválením této změny zůstává pro veřejnost otevřená pouze jednání zastupitelstva, které se však na rozdíl od většiny jiných MČ koná dopoledne, kdy je většina lidí v práci.

Hlavní motivací této změny je Vodrážkův vyhlášený boj se sílící opozicí. Poté, co David Vodrážka na podzim těsně obhájil pozici starosty na Praze 13, rozhodl se s podporu svého klubu ODS a hlavního koaličního partnera Hnutí ANO vytlačit 11 členný klub Zelených a Pirátů ze všech výborů či komisí, a tudíž je odstřihnout od informací o tom, co se na MČ děje. Poté, co se zastupitelé chtěli účastnit jednání výborů jako hosté ve svém volném čase, předkládá koalice změnu jednacího řádu.

> „Pokud tato změna projde, dojde k dalšímu významnému oslabení kontrolních funkcí samosprávy, což vedení Prahy 13 očividně vyhovuje. Pokud nejste ve výborech, o spoustě informacích se vůbec nedozvíte a nemáte, co kritizovat. Myslím, že je chyba, že toto jednání stávající zákon o hl. m. Praze či metodický pokyn MV, na které se Rada MČ Praha 13 odkazuje, prostě umožňují.“ říká k tomu Zuzana Drhová, místopředsedkyně klubu Zelených a Pirátů pro 13.

Předseda klubu Václav Hrdlička k tomu uvádí: 

> „Uzavření výborů pro veřejnost by bylo dalším potvrzením tristního stavu demokratických principů v samosprávě Prahy 13. Starostova koalice programově ignoruje 25 % voličů městské části a opozici poskytuje prostor a informace na samé hranici zákona. A i tu občas překročí, jako tomu bylo např. v případě nezveřejňování našich sdělení v periodiku městské části STOP. V tomto kontextu pak není překvapením, že právě měsíčník STOP loni dopadl v nezávislé analýze sdružení Oživení jako nejhorší pražské periodikum ve smyslu zneužívání radničních novin politickým vedením.“
