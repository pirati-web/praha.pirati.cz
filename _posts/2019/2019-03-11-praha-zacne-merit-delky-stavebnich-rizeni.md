---
date:         2019-03-11
tags:         praha stavební-řízení
title:        "Praha začne měřit délky stavebních řízení, chce tak zkrotit rostoucí ceny bytů"
image: 	      posts/domy-slunce.jpg
author:       Zdeněk Hřib, Jakub Michálek
---

Pražští radní dnes schválili záměr, aby hlavní město začalo měřit a hlídat doby územních a stavebních řízení a zefektivnilo tak povolovací procesy. Pomalé rozhodování úřadů je totiž jedním z důvodů, na který si stěžují developeři a kvůli kterým raketově rostou ceny bydlení v Praze. Za poslední tři roky vzrostly podle sdružení Trigema ceny nových bytů o 73 % na 96 000 Kč/m2, zatímco počet dostupných bytů na trhu se snížil o 34 %. Město však dosud přesto žádné kroky proti růstu cen bytů neučinilo.

> „Už by se nemělo opakovat, že občan přijde na úřad, podá žádost o územní rozhodnutí a pak mnoho měsíců čeká a nic se neděje. Nově bude mít stejné informace jako má dnes o soudním řízení na portálu justice.cz a bude moci kontrolovat stav svého řízení online. Cílovým stavem je, že díky získaným datům budeme vědět, kde se stavební řízení zadrhávají a nejsou dodržovány zákonné lhůty. Jak se říká, kdo neměří, neřídí. Do 30. června by měl vzniknout internetový portál, kde budou znázorněny metriky, jak rychle stíhá stavební úřad vyřizovat žádosti a kolik bytů je v jaké fázi. Jako první krok chceme projekt probrat se starosty obcí a navrhnout vhodný právní rámec spolupráce,“ uvádí primátor Zdeněk Hřib, který projekt předložil Radě hl. m. Prahy.

> „Abychom zabránili dalšímu zvyšování cen bytů, potřebujeme zefektivnit práci úřadů ve státní správě. Součástí projektu bude definování standardů lhůt pro vyřizování žádostí o stavební povolení a územní rozhodnutí. Pokud zrychlíme postupy úřadů, bude moci trh reagovat rychlejší nabídkou a ceny bytů nebudou tak vysoké. Projekt navíc nebude ani nákladný, protože firma VITA Software už má data k dispozici a pouze je třeba nastavit jejich zpracování ve spolupráci s městskou firmou Operátor ICT a zveřejňování dat na open data,“ dodává poslanec Jakub Michálek, který se na zpracování projektu podílel a pro kterého je dobře fungující trh s bydlením jedním z témat.

Vedle zrychlení stavebního řízení řeší Praha i další příčiny vysokých cen bytů jako jsou nedostatky v územním plánování, kde se pracuje na Metropolitním plánu a územních studiích na rozvojová území, funkční systém obecního bydlení či úprava legislativy kvůli Airbnb. Problémem zůstává také spekulativní nákup nemovitostí, který Praha jako atraktivní lokalita přitahuje.
