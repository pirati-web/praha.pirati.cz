---
date:         2019-03-12
tags:         praha
title:        "Na Nové radnici dnes vlaje vlajka NATO. Slaví i MHD"
image: 	      posts/vlajka.jpg
author:       Martina Vacková
---

Představitelé hlavního města Prahy v čele s primátorem Zdeňkem Hřibem dnes na oslavu 20. výročí vstupu České republiky do Severoatlantické aliance vyvěsili její vlajku na budovu Nové radnice na Mariánském náměstí.

Primátor hl. m. Prahy Zdeněk Hřib k tomuto výročí také namluvil zdravici, která dnes v češtině a v angličtině zní v metru čtyřikrát za hodinu. Dnes také 300 pražských tramvají vyjelo do ulic ozdobených vlaječkami České republiky a Severoatlantické aliance.

> „Dnes je to dvacet let od doby, kdy jsme vstoupili do Severoatlantické aliance – NATO. Byl to jeden z klíčových kroků, prostřednictvím kterého jsme potvrdili naše směřování na západ a posílili svou obranyschopnost,“ uvedl primátor Zdeněk Hřib.

> „Pražané mohou být hrdí, že Česká republika do struktur NATO pevně patří. Jsem ráda, že radní souhlasili s mým návrhem, abychom si významné výročí připomněli i v hromadné dopravě. Já se tramvají svezu s mimořádnou hrdostí,“ doplnila radní hl. m. Prahy Hana Třeštíková.
