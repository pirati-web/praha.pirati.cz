---
layout: post
category: blog
title: "Červen Jaromíra Beránka: Dobíjecí stanice pro elektromobily, metro D a pražský inovační maraton"
date: 2019-07-04
author: "Jaromír Beránek"
image: jaromir-beranek2.jpg
tags: informatika 
---

Milí Pražané. Po měsíci se opět hlásím s reportem za uplynulé období. 

Hned první červnový týden jsem se vypravil do Brna na Smart City veletrh URBIS, kde jsem vedle účasti na přednáškách diskutoval o chytrých řešeních v dopravě se zástupci budapešťského dopravního podniku nebo o monitoringu zdravotního stavu stromů s tvůrci nástroje Safe Trees.

Společně s Vítem Šimralem jsme se setkali se zástupci společnosti i&i (dceřiná společnost Ústavu organické chemie a biochemie AV ČR) a detailně diskutovali o projektu biotechnologického akcelerátoru v pražském Bubenči. Mám obrovskou radost, že se rodí stále nové nápady a mnohé z nich nabízejí dlouhodobý inovační potenciál, který pomůže Praze stát se vedle historického a kulturního města skutečnou metropolí vědy, výzkumu a vzdělanosti! Zabývám se proto nyní úvahami, jak z pozice města deep-tech inovace systematicky podpořit. Mojí představou je vytvořit koncept a brand „Powered by Prague“, který by (nejen) projektům v oblastech AI, biotechu, blockchainu, fintechu nebo gamingu nabídl potřebné zázemí a nástroje pro rychlý rozvoj, aby Praha jako specializovaný "hub" dokázala konkurovat jiným městům se silným inovačním kapitálem.

Velké množství času jsem v červnu věnoval také pokračování přípravy generelu dobíjecích stanic pro elektromobily. Našli jsme shodu na formě odborné spolupráce v rámci Pracovní skupiny pro alternativní pohony náměstka Adama Scheinherra, absolvoval jsem několik schůzek se zástupci městských společností i externích subjektů, které se budoucnosti dopravy také věnují, a pokračovat budeme samozřejmě i v červenci. Jsem rád, že se daří eliminovat zbytečné duplicity a napříč všemi stakeholdery dokážeme efektivně komunikovat.

Největší radost jsem měl ale jednoznačně z prvního kopnutí do země a zahájení výstavby metra D! Po 40 letech je to první nová trasa, na které se začíná fakticky pracovat. Na slavnostním setkání bylo ve tvářích většiny přítomných vidět, jak se na svezení déčkem upřímně těší. A třeba nám s automatickým řízením vlaků, které se na nové lince připravuje, pomohou i nové talenty, které vychováme s přispěním prg.ai. Na prvním velkém mítinku AI komunity, který jsme o pár dní dříve svolali do rezidence, se totiž ukázalo přes 170 hostů od mladičkých studentů až po bělovlasé profesory!

Spousta důležité práce se ale odehrála i na „mém“ Výboru pro IT a Smart City, kde jsme představili projekt Pražského inovačního marathonu, nebo na Komisi pro rozvoj konceptu Smart Cities, kde jsme se dohodli na podobě nástroje pro měření návštěvnosti klíčových turistických lokalit v centru města a schválili podmínky podpory pro inovativní projekty městských částí. Vyvrcholením měsíčního cyklu však bylo samozřejmě další celonoční jednání zastupitelstva. Doufám ovšem, že příště už najdeme způsob, jak hlasovat o všech důležitých bodech mimo noční hodiny, abychom byli odpočatí a připravení čelit otázkám ze strany opozice.

Poslední dny v měsíci pak byly zasvěcené koncepčním poradám o řízení inovací a Smart City projektů v širším kontextu na třech odborných platformách. Ve dvou dnech jsme se setkali se spoustou zajímavých lidí a prošli řadu úvah o budoucnosti inovačního managementu v rámci Pracovní skupiny Smart Prague (fórum zástupců městských společností), Rady Smart Prague (zástupci akademického sektoru, odborníci na Smart City a nově i zástupci klíčových ministerstev) a v neposlední řadě na druhém letošním setkání Pražské inovační rady (zástupci města, vysokých škol a inovativních společností).

