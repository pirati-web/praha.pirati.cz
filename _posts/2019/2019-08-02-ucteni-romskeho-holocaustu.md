---
date:         2019-08-02
tags:         praha-2
title:        "Na náměstí Míru proběhne uctění památky obětí romského holocaustu"
image: 	      posts/namestimiru.jpg
author:       Lydie Franka Bartošová
---

Na pražském náměstí Míru proběhne v pátek 2. srpna od 19 hodin komponovaný pietní večer připomínající oběti Porajmos - romského holocaustu. Událost se koná v rámci Mezinárodního dne obětí romského holokaustu, která se vztahuje k tragédii noci z 2. na 3. srpna roku 1944, kdy bylo ve vyhlazovacím táboře v Osvětimi zavražděno přibližně 3000 převážně starých a nemocných Romů a romských dětí. 

Součástí pietního večera bude předčítání jmen obětí, svou účast přislíbila řada osobností, mimo jiné i zastupitelka městské části Praha 2 Lydie Franka Bartošová. 

> „Běžně vnímáme holokaust jako temné období evropských dějin, které je dávno za námi a jehož oběťmi byly téměř výhradně osoby židovské národnosti. Přitom v devadesátých letech, kdy jsem se ve škole o událostech druhé světové války učila, probíhala genocida ve Rwandě nebo ve Srebrenici. Doteď se každý rok pohřbívají nalezená těla zabitých Bosňáků. V současnosti jsme svědky vyvražďování Kurdů, Jezídů. Systematické násilí namířené na příslušníky určitého etnika je fenoménem našich moderních dějin a čelit mu můžeme primárně odvahou říkat pravdu a za každých okolností hájit ideál rovnosti všech lidí. Obzvláště nebezpečným společenským jevem současnosti je jeho zlehčování, či popírání. Pojďme si tedy připomenout součást našich dějin a vzdát čest obětem i přeživším.”

Večer bude zahájen pražskou premiérou představení Leperiben: My nezapomínáme. V rámci představení proběhne také scénické vyprávění příběhu pamětnice Zory Horváthové v podání herečky a zpěvačky Pavlíny Matiové. O hudební program se postará cimbálová muzika Viliama Didiáše, jíž doprovodí zpěvačky Marta Balážová, Pavlína Danková a Petra Gelbart.

Před 75 lety nacisté zlikvidovali takzvaný cikánský rodinný tábor v Auschwitz-Birkenau, kam bylo během 2. světové války postupně internováno přes 23 000 romských mužů, žen a dětí. Přibližně 21 tisíc romských a sintských vězeňkyň a vězňů v táboře zahynulo. Další Romové byli zavražděni v koncentračních táborech především v Chełmnu, Treblince, Majdanku, Sobibóru a Bełżcu. Romové byly etnickou skupinou určenou k cílené likvidaci stejně tak jako Židé a počet obětí byl devastující. Vyhlazovací politika nacistického Německa vedla podle odhadů ke smrti půl miliónu Romů a Sintů z celé Evropy. Některé odhady uvádějí až 800 tisíc obětí, což činí asi čtvrtinu až polovinu romské předválečné populace.
