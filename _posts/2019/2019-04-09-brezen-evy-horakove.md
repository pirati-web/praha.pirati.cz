---
layout: post
category: blog
title: "Březen Evy Horákové: Návštěvy sociálních zařízení, výběr nového ředitele a nemálo dalšího"
date: 2019-04-09
author: "Eva Horáková"
image: evahorakova.jpg
tags: praha sociální-péče
---

Milí Pražané,

můj březen byl především v podobě kontrolních návštěv jednotlivých sociálních zařízení hlavního města. 

Účastnila jsem se týdenního hodnocení ředitelů jednotlivých domů pro seniory a domů se zvláštním režimem, které probíhá v rámci sociálního odboru Magistrátu. Toto každoroční hodnocení má velký význam pro poskytovatele, neboť si udělají přehled ve svém majetku a do budoucna mohou řešit jednotlivé problémy daného zařízení. Zde se ukazuje přínos centrálních nákupů v sociálních službách. Magistrát jako zřizovatel zde může ušetřit spousty peněz. V současné době dvě zařízení zvažují nákup minibusů nebo praček. Všechna zařízení nakupují prací prášky a aviváže od stejných subjektů. Lůžkoviny, lůžka, vozíky, ledničky, auta a další vybavení by bylo možné pořídit prostřednictvím centrálního nákupu a získat tak množstevní slevu. 

Navštívila jsem Azylový dům pro muže v Michli. Určen je především mužům, kteří jsou propuštěni z vězení. V malém dvoulůžkovém pokoji je jim poskytnuto ubytování na jeden rok. Pravidla jsou přísná, ubytovaní mají ale k dispozici dvacetičtyřhodinovou sociální podporu. Kvituji spolupráci se zaměstnaneckou agenturou, která nachází práci pro obyvatele domu. Pracují nejčastěji jako pekaři. Bylo by určitě vhodné do tohoto zařízení zřídit vrátnici, aby tam byl dvacetičtyřhodinový dohled. 

Navštívila jsem rovněž Dům pro seniory v Pyšelích, které je menším zařízením v památkově chráněné budově. Namísto ředitele má manažerku. Toto zařízení je nicméně předmětem častých stížností a doufám, že nově vzniklá komise za důstojné stáří nám pomůže v řešení této problematiky. 

Druhý dům pro seniory se nachází v Krči a byl další z mnoha mých zastávek. Tam mají k dispozici 150 lůžek. Vítám jednolůžkové pokoje se samostatným sociálním vybavením a sprchou. Zařízení by však potřebovalo více komunitního přístupu a života a zapojení seniorů do vlastního fungování. Mnoho z nich tráví většinu dne jen na svém pokoji a to pro jejich duševní život není dobré. 

Výbor pro sociální politiku (jako celek) navštívil Dům se zvláštním režimem Sulická. Zde se má v září 2019 otevřít vysoce specializované centrum ošetřovatelské pomoci pro klienty s mentálním postižením.

Během jednoho dne jsme uskutečnili výběrové řízení na ředitele Domu se zvláštním režimem Svojšice. Úspěšného kandidáta nakonec schválila na svém pondělním dubnovém jednání Rada hlavního města Prahy. Věřím, že plánovaná transformace toho zařízení proběhne ke prospěchu klientů a personálu.
