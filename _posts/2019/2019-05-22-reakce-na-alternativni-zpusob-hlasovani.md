---
layout: post
category: blog
title: "Reakce Pirátů na alternativní způsob hlasování na pondělní Radě hl. m Prahy "
date: 2019-05-22
author: "Martina Vacková"
image: hrib-kamera2.jpg
tags: zahraničí
---

Praha, 22. květen 2019 – Na pondělní Radě hl. m. Prahy, které je ze zákona neveřejné, byl použit alternativní způsob hlasování radních ohledně tisku ke schválení geologického průzkumu Metra D. Piráti byli jedinou stranou, která v koaličních jednáních prosazovala jmenovité hlasování rady. Piráti vidí jako ideální příležitost se nyní k tématu na úrovni koalice vrátit a získat v této záležitosti i podporu od opozičních klubů. Naváží tak přímo na aktivity pirátského poslance Lukáše Bartoně a jeho novelu zákona o obcích, který zavádí ve všech radách v obcích jmenovité hlasování. V současné chvíli jsou jednání Rady hl.m. Prahy vždy neveřejná a v zápise jsou jen celkové počty hlasů pro usnesení. Nicméně je umožněna přítomnost opozice na radě a diskuze k tiskům probíhají v místnosti rady a nikoliv v [kuchyňce](https://praha.pirati.cz/primatorciny-stavebni-predpisy.html), jako za předešlého volebního období. O financování geologického průzkumu metra D se bude hlasovat ještě ve čtvrtek na zastupitelstvu, které je veřejné a otevřené všem občanům. 

Pirátský radní pro transparentnost Adam Zábranský, který byl proti tajnému hlasování, pondělní jednání okomentoval: 

> „Piráti ve Sněmovně navrhli změnu zákona, aby hlasování zastupitelstva a rady byla vždy jmenovitá, tak jako je tomu ze zákona například u orgánů obchodních společností. To je systémové řešení pro zvýšení transparentnosti rozhodování komunálních politiků. Nyní zákon takovou povinnost neukládá a zcela běžnou praxí je, že hlasování rady obce je neveřejné, v zápisech z jednání tedy nebývá uvedeno, kdo jak hlasoval. I v jednacím řádu rady hl. m. Prahy je stanoveno, že pokud si radní neřekne o uvedení svého jména k hlasování, pak v zápise není uvedeno, jak kdo hlasoval. Piráti byli jediní, kdo v rámci jednání před vznikem koalice prosazoval jmenovité hlasování rady. Nyní je vhodná doba se k tomuto jednání vrátit.“

Zdeněk Hřib dále dodává:  

> „Vyhověl jsem koaličním partnerům, protože jednání je stejně neveřejné a hlasování není ani teď jmenovité. Stejný tisk navíc ve čtvrtek veřejně projedná zastupitelstvo, takže každý občan bude moci posoudit, jak se k problematice metra D jednotliví zastupitelé staví. Kdybych partnerům nevyhověl, došlo by k odkladu této klíčové stavby.“
