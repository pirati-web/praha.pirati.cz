---
layout: post
category: blog
title: "V Praze byla zahájena výstavba metra D. Nová linka pomůže do budoucna s cestováním milionům lidí"
date: 2019-06-19
author: "Rada hl. m. Prahy"
image: hrib-metro.jpg
tags: Praha doprava
---

Středa 19. června 2019 se stala milníkem v pražské dopravě. Po mnoha letech vyjednávání a plánování začala výstavba čtvrté trasy pražského metra. Šachty a štoly vybudované v rámci geologického průzkumu v oblasti Pankráce poslouží téměř do posledního metru pro budoucí tunely linky metra D vedoucí ze stanice Náměstí Míru do Depa Písnice.  Práce by měly být dokončeny přibližně za osm let a stát budou okolo 70 miliard korun.

Slavnostní zahájení výstavby metra D si nenechaly ujít špičky v oboru stavebnictví ani důležití lidé, kteří se zasloužili o to, aby práce na nové lince pražského metra začaly v co nejkratším čase. O první vyhloubené centimetry šachet se postarali sami představitelé hlavního města Prahy. 

> „Dámy, džentlmeni, děti. Déčko dáme. Dolováním díry dnes dotáhneme debut důležité dopravní dostavby. Dlouho děděný dluh domácí dopravy dořešíme. Deklarujeme důsledný development Déčka. Doceňujeme danou důvěru. Díky,“ uvedl k události primátor hlavního města Zdeněk Hřib.

Pro metropoli je zahájení stavby klíčové, jelikož jižní část Prahy se potýká se stále rostoucí dopravou a nová linka metra by měla usnadnit cestování milionům lidí ročně. 

> „Neexistuje moc zásadnějších zlepšení dopravní infrastruktury ve městě, než je rozšíření stávajících linek metra. A na takovém zlepšení fakticky začínáme pracovat. Za zahájením stavby metra D geologickým průzkumem stojí tisíce hodin práce desítek lidí, kteří si, stejně jako já, přejí, aby se Praha neustále modernizovala a rozšiřovala se stejně jako linky jejího metra,“ řekl Adam Scheinherr, náměstek primátora pro dopravu.

Zahájení geologického průzkumu předcházely roky práce s odkoupením důležitých pozemků, kudy nová trasa metra povede. V tuto chvíli zbývají dojednat u zbylých několika pozemků pouze detaily. 

> „Díky slušnosti a zdravému rozumu se nám úspěšně daří vykupovat pozemky, nacházet kompromis se soukromými subjekty, které budou výstavbou zasaženy, a využijeme 90 procent šachet a tunelů z dnes odstartovaného geologického průzkumu při budování tunelů a stanic linky metra D,“ dodal náměstek Scheinherr.

Nová trasa plánovaná ze stanice Náměstí Míru do Depa Písnice pomůže navíc nejen Pražanům, ale také Středočechům. 

> „Troufám si říci, že dnešek je pro Prahu a její hromadnou dopravu skutečně dnem s velkým D. Po letech diskusí a plánování jsme dnes zahájili geologický průzkum metra D, tedy faktickou výstavbu čtvrté linky pražské podzemní dráhy, která po zprovoznění zrychlí a zjednoduší dopravu nejen obyvatelům a návštěvníkům Krče, Libuše, Písnice, Kunratic, sídlišť na Lhotce, Kamýku, ale také desetitisícům obyvatel Středočeského kraje na jihovýchod od Prahy dojíždějících do hlavního města za prací, vzděláním a zábavou,“ popsal Petr Witowski, předseda představenstva a generální ředitel Dopravního podniku hl. m. Prahy, a.s.

Technologie použité na této lince budou navíc pro Prahu zcela nové a hlavní město se tak posune na tu nejvyšší celosvětovou úroveň. 

> „Na nové trase metra D počítáme s plně automatizovanými soupravami bez strojvedoucích, které jsou v mnoha evropských metropolích samozřejmostí, plným pokrytím signálem rychlých sítí nové generace, občanskou vybaveností ve stanicích metra a jednotnou výtvarnou koncepcí, jejíž výsledky pro stanice Pankrác a Olbrachtova plánujeme vyhlásit v nejbližších dnech,“ doplnil Petr Witowski.

Na stavbě se také podílí odborné firmy, které nejen v metropoli, ale i po celém světě stavěly desítky moderních staveb. 

> „Praha čtvrtou trasu metra již dlouho potřebuje. Naše společnost byla k výstavbě pražského metra téměř před padesáti lety založena. Těší nás, že jsme dostali příležitost podílet se na výstavbě linky D, i když zatím pouze v režimu geologického průzkumu. Věříme, že naše dlouholeté zkušenosti i technické vybavení přispějí k tomu, aby Pražané měli již brzy další komfortní, bezpečnou a ekologicky šetrnou možnost, jak se dostat tam, kam právě chtějí nebo potřebují,“ uvedl dále Pavel Pilát, generální ředitel společnosti Metrostav, a.s. 

Štoly a šachty vyhloubené v rámci geologického průzkumu jsou důležité z mnoha faktorů. Oblast Pankráce je geologicky složitou oblastí, která byla v prvohorách vulkanicky aktivní. Proto je nutné v tomto podloží zjistit jeho skutečný stav, zejména vzhledem ke stavbě v těsném sousedství stávající trasy C. 

> „Velmi nás těší, že se můžeme aktivně podílet na geologickém průzkumu, který reálně otevírá cestu k výstavbě nové trasy pražského metra, a velmi rádi bychom se podíleli i na dalších fázích realizace tohoto významného stavebního projektu. Na úseku OL 1 je náš tým připraven zahájit práce podle předpokládaného harmonogramu, a to prvního července. Nejprve budeme provádět hloubení jámy o průměru 8,6 metru a hloubky 29,9 metru.  Dále pak navážeme ražbou průzkumné štoly v délce 70,1 metru. Veškeré práce na hloubení a ražbě průzkumného tunelu plánujeme provádět vlastními kapacitami,“ vysvětlil Ondřej Novák, předseda představenstva dalšího ze zhotovitelů – společnosti STRABAG, a.s.

Podle výsledků průzkumu bude hlavní město schopno zajistit, aby nedocházelo k deformacím metra C, ale byla zachována jeho plná obslužnost. Pokud půjde vše bez problémů, zahájení staveb nových stanic by se Pražané mohli dočkat už v druhé polovině příštího roku a obyvatelé metropole by se mohli poprvé svézt celou trasou nové linky metra D na konci roku 2027. 

> „Dnes tímto zahajujeme realizační období, během kterého náš tým zkušených tunelářů vyhloubí více než 36 metrů hlubokou šachtu o průměru 20 metrů a poté vyrazí 322 metrů dlouhý tunel, kdy posledních 42 metrů tohoto tunelu už bude součástí budoucí stanice Pankrác,“ dodal na závěr k plánům pro geologický průzkum předseda představenstva společnosti HOCHTIEF CZ Tomáš Koranda.
