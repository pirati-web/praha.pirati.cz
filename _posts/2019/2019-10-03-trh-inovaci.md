---
date:         2019-10-03
tags:         ekonomika
title:        "Praha uspěla v evropské konkurenci v rámci zlepšování podnikatelského prostředí"
image: 	      posts/vitsimral2.jpg
author:       Vít Šimral, MHMP
---

Trh inovací, projekt Magistrátu hlavního města Prahy, uspěl v Evropské ceně za podporu podnikání 2019, když byl zařazen na shortlist projektů v kategorii Zlepšování podnikatelského prostředí. Slavnostní předání cen se usktueční na konci listopadu ve finských Helsinkách.

Evropská cena za podporu podnikání už třináctým rokem oceňuje projekty z evropských zemí, které se nejvíce zasloužily o zlepšování situace malých a středních podniků. Každým rokem se přitom zvyšuje počet přihlašovaných projektů, letos jich bylo 260. Právě v takové konkurenci se Trh inovací prosadil na shortlist soutěže.

> „Poté, co projekt zvítězil v národním kole soutěže, jsme věřili, že by mohl zabodovat i na celoevropské úrovni. To, že se vešel mezi tři nejlepší v kategorii Zlepšování podnikatelského prostředí, nás ale samozřejmě potěšilo. Ukazuje to, že jsme vyvinuli kvalitní produkt, který bude pražským podnikatelům užitečný,“ komentuje úspěch Trhu inovací Vít Šimral, radní hlavního města Prahy.

Na konečný výsledek si hlavní město počká do konce listopadu. Už samotná účast na shortlistu je ale úspěchem, zvláště s ohledem na to, že jde o projekt, který vznikl s minimálními vstupními náklady v řádu desítek tisíc korun.

Trh inovací je unikátní databázový systém sloužící pražským podnikatelům při hledání vhodného partnera mezi vědeckými a výzkumnými organizacemi pro různé podnikatelské projekty. Systém byl spuštěn v roce 2017, v současnosti je do něj zapojeno přes 140 vědecko‑výzkumných subjektů působících v Praze. Jedná se o veřejně dostupnou webovou aplikaci [http://www.trhinovaci.eu/](http://www.trhinovaci.eu/), jejíž zjednodušená verze je k dispozici i pro mobilní telefony. Obsahuje detailní popis služeb a aktivit jednotlivých výzkumných pracovišť, a podnikatelé si tak mohou snadno najít partnera, s nímž by chtěli spolupracovat na řešení svého výzkumného požadavku. V aplikaci lze vyhledávat podle různých kritérií, vedle fulltextu například i podle oborového třídění či typu služeb.


