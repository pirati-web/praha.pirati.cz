---
title: "Inovační maraton Nakopni Prahu 2025 zná finálovou desítku"
author: Piráti Praha
image: posts/mazur9.jpg
tags: [Volby]
---

Pražský inovační maraton Nakopni Prahu 2025 se posunul do další fáze. Odborná porota ve středu 9. dubna vyhlásila desítku soutěžních týmů, které postupují do finále již 6. ročníku tohoto maratonu. Finále se uskuteční 14. května 2025 v prostorách Clam-Gallasova paláce, kdy budou oceněny tři nejlepší týmy, jejichž inovativní projekty dostanou finanční a projektovou podporu na rozjezd nápadů, které zlepší život v české metropoli.

> „Šestý ročník inovačního maratonu Nakopni Prahu nám znovu ukazuje, že mladí lidé chtějí měnit město k lepšímu a mají odvahu jít s kůží na trh. Letos máme rekordní účast a kvalita přihlášených projektů je opravdu vysoká. Je to krásný pohled. Nápady postupující do finále mají skutečný potenciál oblasti udržitelnosti, chytrých technologií nebo komunitního života pozvednout,“ říká k výběru finalistů jeden z porotců soutěže a pražský radní pro oblast ICT, Smart City, vědu, výzkum a inovace Daniel Mazur.

Finálovou desítku vybírala na základě inovačního potenciálu, přínosu pro město a proveditelnosti nápadů osmičlenná odborná porota složená ze zkušených expertů a znalců potřeb hlavního města. Mezi členy poroty jsou vedle radního Daniela Mazura zástupci pražského magistrátu, městských společností a příspěvkových organizací či finalistka Nakopni Prahu 2022 Jana Šrámková.

> „Nakopni Prahu se stává významnou platformou pro inovace v městském prostředí. Do šestého ročníku se přihlásilo úctyhodných 57 týmů zahrnujících 146 kreativních osobností. Jsem nesmírně rád, že v OICT můžeme být průvodci na jejich cestě k realizaci projektů. Deset finálových týmů nyní získá profesionální mentoring, který jim pomůže dovést jejich nápady k dokonalosti před závěrečnou prezentací v nádherných prostorách Clam-Gallasova paláce,“ uvádí Luboš Kratochvíl, generální ředitel a předseda představenstva městské společnosti OICT, která společně s Magistrátem hlavního města Prahy inovační maraton Nakopni Prahu organizuje.

Mezi desítku týmů, které se z téměř 60 přihlášených projektů probojovaly do finále, patří:

* 1. NavigAR – navigace rozšířenou realitou

Tým vyvíjí aplikaci pro orientaci v MHD pomocí rozšířené reality. Chtějí zpříjemnit pohyb cestujícím v podzemí a zlepšit uživatelskou přívětivost veřejné dopravy.

* 2. Živé okapové svody

Architekti vyvinuli chytrý systém pro zadržování dešťové vody bez elektřiny. Ověřená technologie podporuje městskou zeleň a řeší odvodnění i tam, kde jiné systémy selhávají.

* 3. Reuse Recognizer
 
Tým reuse expertů využívá umělou inteligenci k automatickému rozpoznání předmětů ve sběrných centrech. Cílem je zefektivnit třídění a posílit principy cirkulární ekonomiky.

* 4. Virtuální lampář

Projekt je zaměřený na efektivnější správu pouličního osvětlení pomocí digitalizace a automatizace.

* 5. Urban Data Repository

Vývojáři zapojují AI do sběru dat o parkování a integrují je do Lítačky. Pomáhají řidičům lépe plánovat parkování a snižovat emise z neefektivního hledání míst.

* 6. Energeticky soběstačné elektrické cargo vozíky

Odborníci na elektromobilitu vyvíjejí vozíky, které si samy vyrábějí elektřinu. Nabízí řešení pro udržitelnou městskou logistiku bez závislosti na externích zdrojích.

* 7. Hlasovačka

Studenti strategické komunikace chtějí přiblížit občanům rozhodování ve městě skrze participativní platformu. Aplikace umožní komentovat projekty a hlasovat o nich.

* 8. Potřebuji vlastnit auto?

Tři mladí Pražané tvoří kalkulačku, která porovnává náklady na vlastnictví auta s alternativní dopravou. Chtějí podpořit udržitelný životní styl a lepší veřejný prostor.

* 9. Potřeba

Studentka VŠE a absolvent ČVUT navrhují chytré veřejné toalety do parků. Modulární řešení s NFC přístupem a senzory usnadní údržbu a zlepší komfort pro návštěvníky zeleně.

* 10. Lokální výroba organického hnojiva v Praze

Eko-tým vyrábí hnojivo z bioodpadu a tím podporuje městské zemědělství. Projekt stojí na cirkulární ekonomice a přináší užitek pro půdu i životní prostředí.

Finále Nakopni Prahu 2025 se uskuteční 14. května 2025 v prostorách Clam-Gallasova paláce, kde každý tým odprezentuje svůj projekt před odbornou porotou a veřejností. Tři vítězné týmy získají finanční a projektovou podporu pro další rozvoj svých nápadů. V rámci finále bude udělena také speciální cena, kterou vyhlásí organizace [prg.ai.](https://prg.ai/), a to pro nejlepší projekt, který využívá umělou inteligenci. Vybraný tým obdrží kredity na služby Amazon Web Services v hodnotě 1 500 USD.

Více informací naleznete na [nakopniprahu.cz](https://nakopniprahu.cz/).
