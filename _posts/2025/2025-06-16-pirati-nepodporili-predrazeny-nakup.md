---
title: "Piráti nepodpořili nákup předražené budovy s celou řadou otazníků, nárůst ceny je nepřijatelný"
author: Piráti Praha
image: posts/novaradnice36.jpg
tags: [Majetek, Terénní služby, Anděl]
---

Praha, 16. června 2025 – Pirátští radní nepodpořili nákup budovy v Nádražní ulici na Smíchově, cenu považují za velmi nadhodnocenou a neodpovídající realitě. Současný vlastník nemovitost nabyl v loňském roce za 166 milionů a nyní za ni chce o 60 milionů korun více. Takové navýšení ceny považují Piráti za vysoce podezřelé, opřít se mohou také o znalecký posudek. 

> „Nerozporujeme záměr, pro který má být nemovitost nabyta. Máme ale velký problém s cenou, za kterou se tak má stát. Firma Dolfin R.E. - K si budovu pořídila za 166 milionů teprve před rokem a nyní za ni požaduje 225 milionů korun. Přitom znalecký posudek nemovitost ohodnotil na 195 milionů korun,” říká radní pro majetek Adam Zábranský.

Během jednání rady navíc chyběly jednoznačné informace o tom, kolik nebytových a bytových jednotek je celkově zatíženo nevypověditelnými nájemními smlouvami. Zároveň gesční radní nebyla schopna reagovat na otázky týkající se vstupních informací, které byly poskytnuty k ocenění dané nemovitosti. Dále chybí také písemnosti typu kolaudačního rozhodnutí, nemovitost je navíc zatížena věcnými břemeny a nejméně osmi nevypověditelnými nájmy. 

> „Budovu pro tolik potřebné terénní služby Praha měla pořídit už dávno. Tento fakt, ale nesmí být vnímán jako biano šek k nákupu předražené nemovitosti za každou cenu. Není to ze strany hlavního města hospodárný přístup. Zvláštní bylo také vystoupení předkladatelky tisku, která nebyla schopna reagovat na většinu věcných dotazů ohledně posudku, který je součastí tisku,” dodává Jana Komrsková, náměstkyně pro životní prostředí a klimatický plán. 

Argumentace gesční radní, že si informace k tomu měli zajistit magistrátní úředníci je dle Pirátů dětinská, pokud radní předkládá materiál svým jménem, nese za něj také plnou odpovědnost. V případě, že by gesční radní projevila větší aktivitu, jsme jako Piráti přesvědčeni, že by se dala sehnat budova, která není zatížená tolika otazníky. K tomu, aby se Praha posunula dopředu, takovou budovu nezpochybnitelně potřebuje. 

Součástí kupované nemovitosti je 22 bytových jednotek, 14 nebytových prostor (prodejny, kadeřnictví, zubní ordinace, lékařská ordinace, sklady, garáže).

