---
title: "Park Zahrádky v Praze 9 se rozšíří díky majetkové směně"
author: MHMP
image: posts/zabransky-kreslo.jpg
tags: [Životní prostředí]
---

Radní hl. m. Prahy v pondělí odsouhlasili návrh na směnu městských pozemků s církví. Díky tomuto kroku Praha získá klíčové pozemky v parku Zahrádky v Praze 9 pro zachování zeleně a ochranu cenného biotopu podél říčky Rokytky.

> „Majetková směna je výsledkem asi dvouletého jednání a reaguje také na petici místních obyvatel za zachování parku. Město výjimečně získává pozemky za účelem, aby se na nich nestavělo, protože s ohledem na fakt, že z obou stran kolem parku probíhá intenzivní výstavba, nám dává smysl tento kus zeleně zachovat,“ říká radní pro majetek, transparentnost a legislativu Adam Zábranský.

> „Parky nejsou jen zelení mezi domy – jsou to místa, kde si lidé odpočinou, kam vezmou děti nebo kde se mohou nadechnout. V době, kdy se Praha intenzivně rozvíjí, je klíčové chránit cenné lokality jako Zahrádky. Jsem rád, že se nám po dlouhém vyjednávání podařilo najít dohodu, která přinese užitek nejen dnešním obyvatelům, ale i budoucím generacím," uvádí primátor hl. m. Prahy Bohuslav Svoboda.

Pozemky ve vlastnictví Kláštera dominikánů vymění Praha za městský pozemek v Hrdlořezích o celkové výměře téměř 18 tisíc metrů čtverečních. Církvi také hlavní město doplatí rozdíl v ceně směňovaných pozemků ve výši necelých 6,8 milionu korun. Počítá se nicméně s tím, že v budoucnu Praha získá finance za čerpání koeficientů ze svých okolních pozemků v lokalitě, a to ve chvíli, kdy společnost JRD, která na pozemcích církve výstavbu uskuteční, bude mít hotový projekt. Směnu ještě musí projednat Zastupitelstvo hl. m. Prahy na svém příštím jednání.
