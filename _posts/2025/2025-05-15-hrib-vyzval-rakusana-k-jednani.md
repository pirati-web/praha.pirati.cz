---
title: "Podaná ruka starosty už neplatí? Předseda Pirátů Zdeněk Hřib vyzval předsedu hnutí Starostů Víta Rakušana k jednání"
author: Piráti
image: posts/hrib05.jpg
tags: [STAN]
---

Praha, 16. května 2025 – Předseda České pirátské strany a pražský náměstek pro dopravu Zdeněk Hřib v pátek znovu vyzval předsedu hnutí STAN a ministra vnitra Víta Rakušana ke společnému jednání. Rakušana již dříve Hřib oslovil s urgentní prosbou o osobní setkání v záležitostech neplnění koaličních slibů voličům ze strany pražských členů rady a zastupitelstva z hnutí STAN. Reakce ministra však byla vlažná až nijaká. Zdeněk Hřib upozorňuje, že pokud demokratické strany nebudou plnit očekávání, která vyvolaly, a naopak budou vytvářet dojem klientelistických vazeb na zákulisní zájmové skupiny, tak hrozí riziko vzestupu populistů a protisystémových hnutí v případě. Jde o velmi nebezpečný přístup, které může oprávněně snižovat důvěru lidí v politiku a nadějím na změnu.

> „V Praze máme jako Piráti a STAN dohromady většinu v Radě a můžeme tak společně dělat skutečně liberální politiku, která namísto udržování statusu quo povede ke skutečným změnám. Praha může sloužit jako výkladní skříň a důkaz toho, že podobné změny lze realizovat i na celostátní úrovni. Jde přitom jen o plnění slibů, které STAN sám jednomyslně deklaroval v koaličním programovém prohlášení. Je to prostě o tom, zdali podaná ruka starosty platí nebo neplatí,” upozorňuje Hřib a vyzývá STAN k plnění slibů v pražské radě. 

K přímému oslovení předsedů hnutí STAN a koalice SPOLU Zdeňkem Hřibem došlo již v minulých týdnech, a to po opakovaných jednáních pražské koalice k plnění slibů, ke kterým se zavázala v rámci programového prohlášení v červnu 2023 po svém vytvoření na vládním půdorysu. Ze strany SPOLU a STAN však opakovaně dochází k blokování klíčových bodů důležitých pro Pražany. Premiér Petr Fiala již Zdeňku Hřibovi schůzku přislíbil a nyní hledají vhodný termín. 

Předseda České pirátské strany a pražský náměstek pro dopravu věří, že se co nejdříve osobně setká také s Vítem Rakušanem. 

> „Za Piráty deklaruji, že jsme stále sliby voličům připraveni splnit. Stačí jen, aby STAN připojil na radě své dva hlasy k našim čtyřem, což vytvoří většinu z 11 hlasů v radě. Konkrétní spolupráce se může realizovat prakticky ihned při plnění našich společných slibů z koaličního programového prohlášení. Nikdo nečeká, že se bude předseda Rakušan zabývat detaily toho, co se má v Praze udělat, protože to už je jasně popsané v koaličním programovém prohlášení. Jde jen o to, jestli STAN vnímá plnění svých slibů voličům jako prioritu, nebo ne. Nejde totiž o žádné nové návrhy, ale o návrhy, které politici STAN jednomyslně a veřejně sami slíbili voličům,” dodává Hřib.
