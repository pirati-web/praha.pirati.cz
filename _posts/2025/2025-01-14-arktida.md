---
title: "Pražská zoo vysoutěžila zhotovitele expozičního celku Arktida"
author: MHMP
image: posts/jana-komrskova.jpg
tags: [ZOO]
---

Zástupci Zoo Praha dnes podepsali smlouvu se společností Metrostav DIZ s. r. o., která zvítězila ve výběrovém řízení na výstavbu expozičního celku Arktida. Stalo se tak za významně nižší cenu, než předpokládal kontrolní rozpočet. Ten i s DPH činil 1 023 297 000 Kč, přičemž vysoutěžená cena je 755 025 000 Kč.

> „Zoo Praha nám při výběru zhotovitele Arktidy opětovně ukázala, že je excelentně fungující příspěvkovou organizací, která se nezalekne ani náročné akce v hodnotě stovek milionů korun. Není v Praze vůbec pravidlem, že městské zakázky se uskuteční takto bezproblémově, a ještě výrazně levněji, než bylo původně odhadováno. Velmi děkuji panu řediteli Bobkovi a celému jeho týmu za skvělou práci pro hlavní město, Pražany a pochopitelně také pro lední medvědy,“ říká náměstkyně primátora hl. m. Prahy pro životní prostředí a klimatický plán Jana Komrsková.

> „Do výběrového řízení se přihlásilo dalších osm firem, nabídka společnosti Metrostav DIZ však byla nejvýhodnější,“ uvádí ředitel Zoo Praha Miroslav Bobek a doplňuje: „Staveniště plánujeme předat 22. ledna, na základní kámen nicméně poklepeme až u příležitosti zahájení hlavní sezóny, tedy poslední březnovou sobotu. Návštěvníky ten den čeká velmi zajímavé překvapení.“

Vybudování expozičního celku Arktida umožní pražské zoo pokračovat v chovu ledních medvědů, ve kterém má dlouhou tradici, a dále zatraktivnit svou nabídku pro návštěvníky.

> „Celkové náklady akce byly stanoveny na 1 200 000 000 Kč a v této částce je obsažena nejenom samotná realizace stavby, ale i náklady na veškerou projektovou dokumentaci, odstranění původních staveb, průzkumy, výkon funkce technického dozoru a jiné navazující práce,“ upřesňuje investiční náměstek Zoo Praha Lukáš Divoký a dodává: „V rámci výběrového řízení byla předpokládána hodnota stavby na základě kontrolního rozpočtu ve výši 1 023 297 000 Kč s DPH. Domnívám se, že prvním důvodem, proč je vysoutěžená cena nižší než předpokládaná, je ten, že došlo k reálnému snížení ceny stavebních materiálů a prací oproti době, kdy byl vytvořen kontrolní rozpočet; ceny v soustavě URS 2023 02 byly ovlivněny výkyvem v důsledku války na Ukrajině. Druhým důvodem je, že mezi firmami byl velký zájem o realizaci stavby.“

Expoziční celek Arktida se bude rozkládat na ploše více než osmi tisíc metrů čtverečních a vedle rozsáhlých ploch určených pro lední medvědy bude obsahovat i bazény a zázemí pro tuleně obecné či restauraci. Doba výstavby je naplánována na tři a půl roku.
