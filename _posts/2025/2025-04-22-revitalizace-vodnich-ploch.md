---
title: "Praha rozdělí městským částem přes 23 milionů korun na výsadbu zeleně a revitalizaci vodních ploch"
author: MHMP
image: posts/jana2.jpg
tags: [Životní prostředí]
---

Pražští radní schválili účelové dotace ve výši 23 700 000 korun z rozpočtu hlavního města pro obnovu zeleně a vodních ploch v městských částech, například formou výsadby stromořadí, květnatých luk nebo revitalizací vnitrobloků a rybníků. Projekty napomohou plnění Klimatického plánu hlavního města Prahy.

> „Klimatický plán počítá se zapojením vícero aktérů a městské části jsou důležitými partnery k jeho naplňování. Díky dotacím mohou realizovat projekty, které jejich obyvatelé už brzy ocení. Zmínila bych vybudování nového vodního prvku v oblíbeném parku Jezerka v Praze 4 či revitalizace větších sídlištních i menších vnitrobloků, výsadbu stromů, luk pro opylovače i revitalizaci rybníků v Kolovratech a Libuši,” vyjmenovává náměstkyně primátora hl. m. Prahy pro životní prostředí a klimatický plán Jana Komrsková.

Více než 23milionová dotace podpoří celkem 16 projektů v 13 městských částech. Vybrány byly na základě výzvy adresované všem městským částem a následného odborného posouzení s ohledem na svůj vysoký stupeň připravenosti.

V rámci těchto účelových dotací jsou podporovány primárně projekty, které jsou realizovatelné do konce roku 2025 a díky nimž se zlepší situace v oblastech výsadby a údržby zeleně i revitalizace ploch a povrchů zlepšujících zadržování a hospodaření s dešťovou vodou.

Klimatický plán do roku 2030 schválila Praha v roce 2021, jeho cílem je připravit metropoli na postupující změnu klimatu a realizovat adaptační i mitigační opatření.


