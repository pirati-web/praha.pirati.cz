---
title: "Praha zpřísňuje podmínky pro taxislužbu. Cílem je čistší ovzduší, bezpečnější provoz a férová pravidla"
author: MHMP
image: posts/beranek94.jpg
tags: [Doprava]
---

Hlavní město připravilo revizi podmínek pro provoz taxislužby, která stanoví postupné zpřísnění technických a emisních požadavků na vozidla taxi. Nová pravidla reagují na rychlé stárnutí vozového parku, prudký nárůst počtu taxislužeb a zhoršující se kvalitu ovzduší ve městě. Změny jsou předloženy formou obecně závazné vyhlášky, která jasně stanovuje, jaká vozidla budou moci taxislužbu v Praze v budoucnu provozovat. Záměr musí ještě schválit Zastupitelstvo hl. m. Prahy na svém příštím jednání.

Podle návrhu budou moci dopravci poskytovat taxislužbu na území hlavního města Prahy: 

* od 1. srpna 2027 pouze vozidly splňujícími emisní normu alespoň EURO 6d, 
* od 1. ledna 2030 pouze vozidly využívajícími výlučně elektřinu nebo vodík.  

Požadavky jsou nastaveny postupně a s dostatečným předstihem, aby měli provozovatelé taxislužby čas přizpůsobit své podnikání a obnovit vozový park. 

> „Podle dostupných dat se nájezd vozidel taxislužby v Praze pohybuje kolem 250-300 km denně, u vozů na platformách jako Uber, Bolt nebo Wolt i více než dvakrát tolik. I pokud by si dnes provozovatel pořídil nové auto se spalovacím motorem, za 4 roky by mělo na tachometru v průměru přes 350 tisíc kilometrů a bylo na konci své životnosti,” upřesňuje náměstek primátora hl. m. Prahy pro dopravu Jaromír Beránek. 

Důvodem revize je dlouhodobě nepříznivý vývoj v oblasti taxislužby: 

* průměrné stáří vozidel taxi v Praze dnes přesahuje 10 let, 
* rychle přibývá vozidel s emisními normami EURO 4 a 5, 
* počet registrovaných vozidel taxislužby vzrostl z necelých 3 tisíc v roce 2017 na více než 16 tisíc v roce 2024, 
* vozidla taxi najedou ve městě několikanásobně více kilometrů než běžná osobní auta, a jejich dopad na ovzduší je proto výrazně vyšší.
 
> „Taxislužba dnes tvoří významnou část městské dopravy, ale dlouho pro ni neplatila žádná jasná pravidla odpovídající jejímu skutečnému dopadu. To se musí změnit,“ říká náměstek Jaromír Beránek. 

Město zdůrazňuje, že cílem není taxislužbu omezovat, ale zvýšit její kvalitu jako veřejné služby a snížit negativní dopady na zdraví obyvatel. „Doprava je hlavním zdrojem znečištění ovzduší v Praze. Pokud chceme splnit přísnější limity platné od roku 2030, musíme začít u segmentů, které po městě jezdí nejvíc. Taxislužba je jedním z nich,“ doplňuje náměstek primátora Jaromír Beránek. 

Podle hlavního města nebude ohrožena dostupnost taxislužby – případné zvýšení nákladů se pohybuje v řádu jednotek korun na kilometr a v silně konkurenčním prostředí Prahy se nemusí plně promítnout do cen pro zákazníky.

Praha zároveň ověřila, že dobíjecí infrastruktura bude do roku 2030 kapacitně dostačující. Očekává se: 

* 4 000–4 500 pomalých dobíjecích bodů, 
* 150–200 rychlých a ultrarychlých stanic, 
* možnost dobíjení až pro 70–120 tisíc elektromobilů.  
 
Infrastruktura se bude rozvíjet ve spolupráci města, soukromých investorů i provozovatelů taxislužby. 

Revize technických podmínek navazuje na další kroky města ke kultivaci taxislužby – včetně zpřísnění požadavků na řidiče, rozšíření evidenčních povinností digitálních platforem a lepší vymahatelnosti pravidel. 

> „Taxislužba má být bezpečná, férová a profesionální. Nová pravidla nastavují jasný rámec, který tu dlouhodobě chyběl,“ uzavírá náměstek primátora Beránek. 
