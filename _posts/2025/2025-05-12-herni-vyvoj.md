---
title: "Praha v pilotním programu letos rozdělí na podporu herního vývoje dva miliony korun"
author: MHMP
image: posts/mazur0.jpg
tags: [IT]
---

Pražští radní v pondělí schválili vyhlášení pilotního dotačního programu pro oblast herního vývoje pro rok 2025 ve výši dva miliony korun. V programu, který pro město vyvinul a zastřešuje Pražský inovační institut, bude vybráno až deset studentských týmů, z nichž každý obdrží dotaci v maximální výši dvě stě tisíc korun na vylepšení nebo dopracování vstupního herního prototypu.

> „Vývoj počítačových her je významnou součástí inovativního výkonu Prahy. Tato oblast je tahounem kulturně-kreativního odvětví, tedy jedné z domén specializace Prahy jako regionu. Dnes schválený akcelerační program vznikl a bude realizován v rámci programu Prague Smart Accelerator+. Je dalším z dotačních nástrojů pro podporu inovací v Praze, které město pilotuje ve spolupráci s Pražským inovačním institutem. Tyto, jak věřím, hlavní město v dalších letech promění ve svébytné programy podpory, nezávislé na fondech EU,“ říká pražský radní pro oblast ICT, Smart City, vědu, výzkum a inovace Daniel Mazur.

> „I když se osobně už řadím spíš ke generaci šachistů než hráčů videoher, vím, že právě herní vývoj je dnes jedním z nejsilnějších kulturních exportů, které Česká republika má. Jména jako Amanita, Bohemia Interactive nebo Warhorse Studios znají po celém světě – a přitom vznikla od nuly, s nadšením několika lidí a bez velkých struktur za zády. Podpora mladých vývojářů je investicí do budoucnosti, která propojuje kreativitu, technologie a podnikavost. Jsem rád, že se Praha v této oblasti rozhýbala a vytváří programy, které nejen podporují mladé talenty, ale dávají jim i prostor v reálném městském ekosystému,“ říká primátor Prahy Bohuslav Svoboda.

Tříměsíční vzdělávací, mentoringový program spolufinancovaný z Evropských strukturálních fondů, je určený týmům složených z jednoho až pěti plnoletých studentů pražských středních, vyšších odborných a vysokých škol. Tyto týmy se budou do soutěže hlásit s vlastními prototypy her v rané fázi vývoje. Kromě finanční dotace dostanou účastníci komplexní podporu v oblasti herního vývoje včetně praktických zkušeností a konzultací s odborníky z praxe.

V době trvání akcelerátoru budou všem týmům zpřístupněny prostory Pražského inovačního institutu a základní technické vybavení. Účastníci budou využívat služeb odborných konzultantů a mentorů z České republiky i ze zahraničí a pravidelně konzultovat své projekty s manažerem akcelerace, který jim bude poskytovat zpětnou vazbu. Doprovodný programu zahrnuje odborné přednášky a workshopy zaměřené na rozvoj technických, marketingových a podnikatelských dovedností.

Lhůta pro podání žádostí na podatelně Magistrátu hl. m. Prahy, v e-podatelně nebo přes datovou schránku je od 16. června 2025 do 23. června 2025.
