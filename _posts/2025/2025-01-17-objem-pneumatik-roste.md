---
title: "Objem odevzdaných pneumatik ve sběrných dvorech neustále roste, loni jich Pražané přivezli přes 600 tun"
author: MHMP
image: posts/jana2.jpg
tags: [Životní prostředí]
---

Zájem Pražanů o bezplatné odkládání pneumatik v pražských sběrných dvorech nepolevil ani v loňském roce. Opotřebovaných a již nepoužitelných pneumatik odložili oproti roku 2023 o téměř 100 tun více. A ve srovnání s rokem 2022, kdy tato služba byla ještě pro Pražany zpoplatněna, se objem odevzdaných pneumatik více než zdvojnásobil.

> „Odběr použitých pneumatik se ukázal jako velmi dobrý krok, služba lidem v hlavním městě chyběla. Neumím si jinak lépe vysvětlit tento raketový nárůst na více než 600 tun odevzdaných pneumatik. Já osobně jsem pochopitelně ráda, protože pneumatiky odhozené v přírodě mají nepříznivý dopad na faunu a floru s ohledem na toxické látky, které obsahují,” říká k tomu náměstkyně primátora hl. m. Prahy pro životní prostředí a klimatický plán Jana Komrsková.

Hlavní město Praha na zpětném odběru spolupracuje se společností GREEN Logistics CZ s.r.o. Ta s pověřením od výrobců pneumatik provozuje v rámci sběrných dvorů na území hlavního města veřejná místa zpětného odběru odpadních pneumatik.

Existují však zákonem daná omezení, dle kterých společnost může převzetí odpadních pneumatik odmítnout. Jedná se o případy kontaminace a závažného poškození, které by mohlo ohrozit zdraví lidí provádějících samotný odběr. Odmítnout pneumatiky může také z kapacitních důvodů nebo v případě, že existuje pochybnost, zda pocházejí od koncového uživatele, například při podezření na zneužití bezplatné služby pneuservisem či autoservisem.
