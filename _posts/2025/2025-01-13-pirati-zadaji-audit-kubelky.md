---
title: "Piráti vyzvali SPOLU k tomu, aby primátor zajistil důsledný audit práce ředitele magistrátu Kubelky"
author: Piráti
image: posts/novaradnice6.jpg
tags: [Praha]
---

Praha, 13. ledna 2025 – Pražští Piráti jsou nepříjemně překvapeni nedůslednou kontrolou práce ředitele magistrátu Martina Kubelky ze strany SPOLU (ODS, TOP09, KDU-ČSL). Vyzývají SPOLU k tomu, aby primátor z ODS zajistil důsledný audit práce ředitele Kubelky. Žádají také zveřejnění všech odůvodnění toho, proč ředitel dostal mimořádné odměny ve výši 2,2 milionu korun ročně navíc k běžnému platu. A dále vysvětlení, zda primátor věděl o podání trestního oznámení na opozičního zastupitele a zdali schvaluje takovéto zastrašování opozice. Skoro to působí tak, že ředitel Kubelka je za toto zastrašování zaměstnanců úřadu a opozičních zastupitelů odměnami oceňován.

Po odhalení rozdávání nemorálních odměn ředitele úřadu pro svoji asistentku se kauzy okolo Martina Kubelky množí. Velice znepokojivé jsou především informace o zastrašování zastupitelů a úředníků kvůli udělování parkovacích oprávnění. Tlaku čelí opoziční zastupitel Pavel Zelenka právě za medializaci informací o udělených parkovacích oprávnění. Téměř rok bez odměn zůstal ředitel magistrátního Odboru dopravy poté, co byla manželce ředitele Kubelky udělena pokuta za parkování. Zkušenosti se zastrašováním mají také někteří zaměstnanci politických sekretariátů.

> „Kontrola práce ředitele úřadu je zjevně nedůsledná. Není možné tolerovat nebo přehlížet zastrašování zastupitelů ani šikanu zaměstnanců úřadu, o kterých se postupně dozvídáme. Tyto věci je potřeba řádně prošetřit a odůvodnění k vyplácení takových odměn má být zveřejněno,” říká Daniel Mazur, předseda klubu Pirátů.

> „V případu přidělování parkovacích oprávnění je třeba prošetřit, zda ředitel Kubelka nezneužil své pravomoci pro zvýhodnění rodinných příslušníků případně svých dalších známých. Rozdávání a pobírání takovýchto neoprávněných výhod je papalášstvím nejhrubšího zrna. Řídil jsem město v době dvou globálních krizí a nikdy jsem u toho nepotřeboval zdarma parkovat auto své manželky a poslance jsem na krizovém štábu hlavního města taky nezaznamenal,” dodává náměstek pro dopravu Zdeněk Hřib.

> „Padni komu padni. Je naprosto neakceptovatelné, aby byla podávána trestní oznámení na opoziční zastupitele z jakékoliv politické strany za to, že si vyžádají informace dle zákona, na které mají právo. Stejně tak je naprosto nepřijatelné, aby ředitel úřadu dostával dvakrát tak vyšší odměny, než v minulém volebním období, když za ním není vidět žádná mimořádná práce nad rámec běžného řízení úřadu,”  říká Viktor Mahrik, místopředseda klubu Pirátů. 


