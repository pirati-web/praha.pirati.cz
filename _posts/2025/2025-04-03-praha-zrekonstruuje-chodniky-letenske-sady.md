---
title: "Praha zrekonstruuje cesty v severní části Letenských sadů, hotové budou o letních prázdninách"
author: MHMP
image: posts/letenskesady.jpg
tags: [Životní prostředí]
---

Hlavní město vysoutěžilo dodavatele komplexních oprav parkových cest v severní části Letenských sadů. Dodavatelem se stala společnost PSS Bohemia s.r.o., nikdo se proti výběru dodavatele neodvolal. Práce tak začnou po podpisu smlouvy, hodnota zakázky je 15,9 milionu korun. Rekonstrukce by měla být hotova v červenci.

> „Povrchy nově zrekonstruovaných cest budou v souladu s celkovou koncepcí parkových cest. Na části budou dlážděné, část bude tvořit povrch z mechanicky zpevněného kameniva a část zůstane asfaltová. Vycházíme tak vstříc co nejširšímu okruhu uživatelů. Součástí projektu je i obnova mobiliáře, včetně vytvoření zálivů pro nové lavičky, vegetační úpravy včetně výsadby stromů a na části také nové veřejné osvětlení,“ popisuje rozsah úprav náměstkyně primátora pro životní prostředí a klimatický plán Jana Komrsková.

Stávající cesty v severní části sadů vykazují množství kazů a jsou již nevyhovující. Povrch tvoří velmi starý a značně poškozený asfalt, dešťová voda neodtéká do přilehlých trávníků. V minulosti došlo v lokalitě k opravám většiny parkových cest, nyní opravovaná část je jednou z nejdůležitějších dosud netknutých promenád.

Jako nejlepší byla vyhodnocena nabídka společnosti PSS Bohemia s.r.o. s cenou 15 898 239,63 Kč a s dobou realizace necelých dvou měsíců. Na zakázku přišlo celkem 7 nabídek, z nichž jedna byla vyřazena.

> „Nejde o jedinou akci, která v Letenských sadech probíhá. Nedávno byla dokončena celková revitalizace mlatových ploch dětského hřiště Pod kaštany. Velmi blízko dokončení je také výstavba dvou vodních prvků v blízkosti bývalého Stalinova pomníku. Zároveň kolegové z odboru ochrany prostředí začali nedávno soutěžit zakázku na obnovu herních prvků na místním dětském hřišti U Hrocha,“ dodává Jana Komrsková.
