---
title: "Metropole spouští pilotní projekt dynamického svozu odpadu v Praze 11. Místo pevně stanoveného harmonogramu rozhodne skutečná naplněnost nádob"
author: MHMP
image: posts/komrskova-zhmp2.jpg
tags: [IT]
---

Hlavní město vstupuje do další fáze „chytrého svozu odpadu“. Po ověření funkčnosti a efektivity senzorů monitorujících zaplněnost nádob na odpad začíná metropole na území Prahy 11 testovat dynamický svoz sběrných nádob na sklo. Pilotní projekt potrvá ve spolupráci s Pražskými službami a Operátorem ICT 18 měsíců.

> „Dynamický svoz odpadu je logickým vyústěním práce městských firem s chytrými technologiemi.  Pilotním projektem nyní chceme v reálu ověřit možnost svozové trasy plánovat s ohledem na výsledky měření zaplněnosti sběrných nádob. Doufáme, že projekt potvrdí naše předpoklady, že dynamický svoz bude generovat úsporu zdrojů na straně města a zároveň přinese vyšší komfort pro obyvatele Prahy,“ říká náměstkyně primátora hl. m. Prahy pro životní prostředí a klimatický plán Jana Komrsková. 

Do pilotního projektu dynamického svozu odpadu bude zapojeno všech 216 sběrných nádob na sklo, které jsou na území Prahy 11 aktuálně rozmístěny. „Sběrná nádoba si prostřednictvím senzoru skrze datovou platformu Golemio sama zažádá o provedení vývozu. Dnem vytvoření žádosti se rozběhne osmidenní lhůta k provedení vývozu ze strany svozové společnosti Pražské služby, a.s. Zároveň jsme v Golemiu vytvořili kontrolní dashboard, kde mají všechny subjekty spolupracující na tomto projektu přehled, zda je vše se svozem sběrných nádob na sklo v pořádku,“ dodává generální ředitel Operátora ICT Luboš Kratochvíl. Takto nastavené časové rozmezí podle něj dává dostatečný prostor pro efektivní vytvoření svozové trasy k zajištění výsypu příslušné nádoby.

Pilotní projekt bude zahájen 1. února 2025 a potrvá po dobu 18 měsíců, tedy do konce července 2026. Bude vyhodnocován postupně i s ohledem na ekologické výsledky, neboť by se zajíždělo pouze pro zaplněné nádoby, nikoli poloprázdné, jako je tomu nyní na mnoha místech v Praze. Cílem města je v ideálním případě dynamický svoz postupně rozšířit na další městské části, a to především u komodit, jako jsou sklo a kovy. Právě u těch je typické pomalejší plnění sběrných nádob.
