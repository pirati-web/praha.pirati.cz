---
title: "Fiakry v Praze definitivně končí. Město jim vypovědělo nájemní smlouvu"
author: MHMP
image: posts/adam-zabransky-sal.jpg
tags: [Životní prostředí]
---

Rada hl. m. Prahy v pondělí vypověděla Cechu fiakristů a povozníků Čech a Moravy nájemní smlouvu na stanoviště koňských povozů na Staroměstském náměstí. Fiakry na Starém Městě by tak měly s okamžitou platností definitivně skončit. 

> „Výpověď historické nájemní smlouvy z roku 1994 je formálním ukončením provozu fiakrů, které jsme vyřadili z tržního řádu už od 1. ledna 2023. Poslední téměř tři roky fiakry fungovaly na Staroměstském náměstí nelegálně a dostávaly pokuty od živnostenského odboru magistrátu,“ říká radní hl. m. Prahy pro majetek, transparentnost a legislativu Adam Zábranský. 

> „Odborná veřejnost říká, že táhnout kočáry s turisty v centru města pro koně není vhodné, ať už kvůli rozpáleným a tvrdým povrchům komunikací, vysokým teplotám v létě, hluku, smogu, repetitivnímu chování či míšení s automobilovou dopravou,“ doplňuje radní Adam Zábranský.

> „Rozhodnutí vypovědět smlouvu na stanoviště koňských povozů na Staroměstském náměstí vnímám jako logické završení dlouhodobé snahy hlavního města o zodpovědný přístup k ochraně zvířat. Tento krok je jasným signálem, že Praha chce jít moderní evropskou cestou a důsledně respektovat dobré životní podmínky zvířat,“ uvádí Jiří Pospíšil, náměstek primátora hl. m. Prahy pro oblast kultury a péče o zvířata.

Teploty asfaltu na silnicích mohou v létě dosahovat až 50 °C, v ulicích města až 55 °C. V období těchto teplých měsíců dochází k úpalům, přehřátí organismu koní, jejich horečnatým stavům a nezřídka také až k úhynu zvířete. O existenci tohoto rizika svědčí opakující se incidenty, kdy vlivem často vysokých teplot a zatěžování jsou zvířata zcela vyčerpána. Zaznamenány jsou také střety a dopravní nehody, v jejichž důsledku byla zvířata zraněna. Petici ochránců zvířat s názvem Kůň není stroj podpořilo více než 16 000 lidí.
