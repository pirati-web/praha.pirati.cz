---
title: "Obecní byty v hlavním městě chybí a nové přibývají pomalu, pokles se ale zastavil"
author: MHMP
image: posts/zabransky-kreslo.jpg
tags: [Bydlení]
---

Rada hl. m. Prahy v pondělí projednala analýzu Stav a vývoj obecního bytového fondu v Praze z července 2025. Praha má necelých 30 tisíc obecních bytů.  Ve srovnání s obdobím před deseti lety se téměř zastavila privatizace a bytů dál neubývá, na druhou stranu jich ani výrazně nepřibývá. Město nebo městské části spravují 4,1 % ze všech bytů v Praze. Dlouhodobě je jich nedostatek, ročně přibude kolem 60 bytů.

> „Kromě toho, že se nám podařilo zastavit privatizaci bytů, snažíme se prostřednictvím Pražské developerské společnosti nastartovat i městskou bytovou výstavbu. Konkrétně máme přibližně 450 bytů v povolovacím procesu, a ještě v letošním roce bychom měli získat povolení pro bytový dům Peroutkova se 60 byty, kde teoreticky příští rok můžeme začít se stavbou,“ říká Petr Hlaváček, náměstek primátora hl. m. Prahy pro územní a strategický rozvoj.

> „Pražská developerská společnost má skvělé plány a připravuje desítky projektů městského nájemního bydlení, díky kterým by se měl zásadně navýšit bytový fond hlavního města. Součástí všech projektů jsou navíc i prostory pro sociální a zdravotnické služby, což tu v minulosti chybělo. Všichni ale víme, jak dlouho trvá v naší zemi stavební řízení, a to je jeden z hlavních důvodů, proč hlavní město zároveň nakupuje budovy, které může relativně rychle opravit, a nabídnout byty lidem, kteří to nejvíc potřebují,“ uvádí Alexandra Udženija, náměstkyně primátora hl. m. Prahy pro sociální věci, bydlení a zdravotnictví.

> „Jsem rád, že ukončení privatizace bytů na celoměstské úrovni, kterou jsem v minulém volebním období jako radní prosadil, přispělo ke stabilizaci městského bytového fondu. Nyní město musí začít stavět nové byty, aby se rozšiřovalo dostupné bydlení pro Pražany," sděluje radní pro majetek, transparentnost a legislativu Adam Zábranský. 

> „Je potřeba nakopnout výstavbu, protože do metropole má v příštích desetiletích podle odhadů přibýt až 300 tisíc obyvatel. Pokud nechceme, aby se bytová krize dál prohlubovala a mladé rodiny nebo klíčové profese z města odcházely, musíme jednat teď. Máme konkrétní plán, jak dostat na trh 200 tisíc nových domovů po celé zemi, ušetřit rodinám desítky tisíc korun ročně na nákladech a zároveň modernizovat stát tak, aby povolování i výstavba probíhaly rychle a transparentně. Moderní metropole má umět zajistit dostupné bydlení, tvořit živé čtvrti s potřebnou infrastrukturou a chytře nakládat se svým majetkem,“ připojuje se Zdeněk Hřib, náměstek primátora hl. m. Prahy pro dopravu.

> „V tomto volebním období už jsme zrealizovali nebo připravujeme: areál Skloněná (152 bytů), bývalý hotel Opatov (272 bytů), v již dokončené ubytovně Sandra se jedná o 174 bytů, v Moskevské ulici 10 bytů, v ulici Korunovační 13 bytů a v O+P na Černém Mostě 28 bytů. Z fondu rozvoje dostupného bydlení zároveň podporujeme i projekty městských částí, například výstavbu bytového domu Beranka na Praze 20 s 15 novými byty. Každý byt znamená nový domov a třeba i začátek lepší životní kapitoly pro člověka, který už dlouho čekal na bezpečné a důstojné místo k životu. I proto se počítá každý byt, který dokážeme nabídnout,“ doplňuje náměstkyně primátora Alexandra Udženija.

Polovina městských bytů slouží lidem v nouzi, seniorům, hendikepovaným a takzvaným podporovaným profesím, kam patří například hasiči, policisté, učitelé nebo zdravotníci. Čtvrtinu městských bytů spravuje Magistrát hl. m. Prahy, zbylé tři čtvrtiny pak městské části. Nejvíc jich mají na svém území Praha 14, Praha 10 a Praha 2. Nájemné u městských bytů je výrazně nižší, než je tržní průměr v Praze. Pohybuje se okolo 157 Kč za m².

> „Dostupnost bydlení v Praze se stále zhoršuje a nízký počet a absence výstavby obecních bytů k tomu přispívá. Město má pak omezené nástroje pro řešení bytových potřeb osob ohrožených bytovou nouzí a ostatních zranitelných skupin domácností, které jsou svou sociální a ekonomickou situací ohroženy ztrátou bydlení nebo sociálním vyloučením,“ vysvětluje Zdeňka Havlová, vedoucí Kanceláře analýz města z Institutu plánování a rozvoje hl. m. Prahy.
