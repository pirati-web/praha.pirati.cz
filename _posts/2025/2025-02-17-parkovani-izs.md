---
title: "Praha mění pravidla pro parkování vozidel integrovaného záchranného systému"
author: MHMP
image: posts/7hrib.jpg
tags: [Doprava]
---

Hlavní město mění pravidla pro parkování vozidel integrovaného záchranného systému (IZS) v zónách placeného stání. Cílem je, aby oprávnění měla pouze ta vozidla, která se na řešení krizových situací podílí a aby zároveň nedocházelo k nežádoucímu omezení činnosti složek IZS. Nová pravidla rovněž zabrání zneužívání parkovacích oprávnění vyhrazených pro vozidla integrovaného záchranného systému (IZS). Oprávnění budou udělována pouze vozidlům, která se skutečně podílejí na řešení krizových situací. Změnu v pondělí odsouhlasili pražští radní.

Odbor dopravy pražského magistrátu ukončí platnost parkovacích oprávnění vozidlům IZS pro zásahová vozidla operujících na území hlavního města Prahy s výjimkou trvale označených vozidel Městské policie hl. m. Prahy, trvale označených zásahových vozidel základních složek integrovaného záchranného systému a vozidel s právem přednostní jízdy vybavených nesnímatelným zvláštním výstražným světlem (majákem).

> „Je to konec rozdávání parkovaček papalášům a jejich kamarádům. Výjimku v parkování si zaslouží pouze vozidla složek integrovaného záchranného systému, která denně zachraňují lidské životy. Za složku IZS se už nebudou moci vydávat žádní poslanci, rodinní příslušníci úředníků ani podnikatelé, kteří získávají od Prahy zakázky. Nepamatuji si, že by mi v minulém volebním období kdokoliv z nich dorazil pomoci na krizový štáb, když se naše město potýkalo se dvěma globálními krizemi. Papalášské výsady tímto dnem končí,“ říká náměstek primátora pro oblast dopravy Zdeněk Hřib. Změna pravidel pro vydávání parkovacích oprávnění je dalším krokem k zajištění férového a efektivního využívání veřejného prostoru ve prospěch všech obyvatel metropole.

Odbor dopravy vypracuje návrh změny pravidel pro přidělování parkovacích oprávnění do zón placeného stání pro zásahová vozidla složek integrovaného záchranného systému operujících na území hlavního města Prahy, a obdobným způsobem rovněž zpracuje návrh změny pravidel pro přidělování přenosných parkovacích oprávnění složkám IZS. První pravidla se budou vztahovat na zásahová vozidla, která jsou trvale označena polepem nebo majákem a druhá se budou vztahovat na neoznačené vozy, které využívá například Bezpečnostní informační služba nebo kriminální služba PČR.

Pravidla jsou nastavena od roku 2017, kdy byla osobní kontrola strážníky Městské policie hl. m. Prahy nahrazena mobilním kamerovým systémem. Aby se kontrola zjednodušila a vozidla IZS byla pro mobilní kamerový systém rozpoznatelná, byla tato vozidla zavedena do Centrálního informačního systému zón placeného stání s oprávněním parkovat ve všech oblastech ZPS na všech typech parkovacích míst (na rezidentských, návštěvnických i smíšených).

> „Opravdu mě šokovalo, jaká jména se objevila na vyhrazeném seznamu určeném pouze pro složky IZS v tomto volebním období za ředitele Magistrátu hl. m. Prahy Martina Kubelky. Přitom v krizových situacích se dá na magistrát rychle a pohodlně dojet MHD, taxíkem nebo dojít jednoduše pěšky. A často je to i časově výhodnější podle toho, jaká situace se zrovna řeší. Nová pravidla striktně stanoví, že parkovací oprávnění budou vydávána pouze řádně označeným a evidovaným zásahovým vozidlům složek IZS. Tento krok zabrání jejich neoprávněnému využívání a zajistí, že budou skutečně sloužit pouze těm, kteří je potřebují k výkonu své služby. Pravidla v oblasti parkování musí být transparentní a spravedlivá,“ dodává Adam Zábranský, radní pro oblast majetku, legislativy a transparentnosti.
