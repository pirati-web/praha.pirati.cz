---
title: "Nové Nádraží Smíchov: Klíčový dopravní uzel metropole získává jednotné pojmenování"
author: MHMP
image: posts/termina-smichov.jpg
tags: [Doprava]
---

Hlavní město Praha schválilo nový oficiální název pro připravovaný dopravní uzel v Praze 5. Dosavadní označení Terminál Smíchov nahradí Nádraží Smíchov, které se nově objeví ve všech orientačních a informačních systémech. Tento krok usnadní cestujícím orientaci a zároveň podtrhne význam Smíchova jako jednoho z hlavních dopravních center metropole.

> „Vzhledem k tomu, že na jednom místě vznikne velký přestupní uzel propojující vlaky, metro, městské i meziměstské autobusy a tramvaje, je pro snadnou orientaci cestujících klíčové mít jednotné a srozumitelné označení. Název Nádraží Smíchov nejlépe vystihuje význam tohoto důležitého dopravního centra a zároveň navazuje na dlouhou tradici železniční stanice na Smíchově. A s pravomocným povolením, které se nám aktuálně podařilo získat, ho můžeme začít stavět již v příštím roce! Nové Nádraží Smíchov se tak již brzy stane supermoderním přestupním uzlem 21. století, který výrazně zlepší tvář nejen Smíchova, ale celé Prahy,“ říká náměstek primátora hl. m. Prahy pro oblast dopravy Zdeněk Hřib.

> „Nádražím Smíchov budou denně procházet desetitisíce cestujících a bude se jednat o třetí nejvytíženější dopravní uzel v Praze, hned po hlavním a Masarykově nádraží. Jsem rád, že konečně máme oficiální název a že kromě dopravní infrastruktury je vyřešen i místopis,“ dodává náměstek primátora hl. m. Prahy pro oblast územního a strategického rozvoje Petr Hlaváček.

Místopisná komise Rady hl. m. Prahy doporučila přejmenovat i stanici metra Smíchovské nádraží na Nádraží Smíchov. Stejný název ponesou také přilehlé zastávky tramvají a autobusů, čímž se zajistí maximální přehlednost pro cestující. Nový název bude postupně zapracován i do orientačního a informačního systému a objeví se na všech fasádních prvcích i dalších označeních.

Po dokončení se Nádraží Smíchov stane jedním z nejvýznamnějších dopravních uzlů v Praze. Nabídne železniční stanici pro příměstskou i dálkovou dopravu, stanici metra, zastávky tramvají a městských i příměstských autobusových linek. Součástí areálu bude také nové zázemí pro dálkovou autobusovou dopravu a kapacitní parkoviště P+R pro automobily i B+R pro cyklisty.
