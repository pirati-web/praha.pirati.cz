---
title: "Praha snižuje emise a dál plní Klimatický plán. Největší výzvou zůstává doprava"
author: MHMP
image: posts/komrskova03.jpg
tags: [Životní prostředí]
---

Hlavní město pokračuje v plnění Klimatického plánu do roku 2030 a dlouhodobě snižuje emise oxidu uhličitého. Podle třetí monitorovací zprávy klesly emise oproti roku 2010 už o téměř 30 %. Emise se daří snižovat ve všech segmentech s výjimkou dopravy. Celkové emise CO₂ klesly z 8,85 milionu tun na 6,22 milionu tun.

V oblasti energetiky a budov se potvrzuje, že systematická opatření vedou k poklesu spotřeby energie i emisí. Město rozšiřuje využití fotovoltaiky na svých objektech a zavádí jednotný energetický management. V oblasti adaptace na změnu klimatu Praha investuje do výsadby stromů, hospodaření s dešťovou vodou a ochlazování města. Výrazným přínosem je také energetické využívání odpadu v ZEVO Malešice.

>„Klimatický plán se ukazuje jako funkční nástroj, který přináší konkrétní a měřitelné výsledky. Zároveň platí, že některé oblasti postupují rychleji než jiné a vyžadují rozdílný přístup,“ říká náměstkyně primátora hl. m. Prahy pro životní prostředí a klimatický plán Jana Komrsková.

Zpráva zároveň upozorňuje, že největší výzvou zůstává doprava, kde emise neklesají. Praha proto pokračuje v rozvoji veřejné dopravy, bezemisní mobility, cyklistické a pěší infrastruktury a v přípravě klíčových dopravních projektů.

> „Řada klíčových opatření Klimatického plánu, zejména těch s největším emisním potenciálem, postupuje pomaleji, než se předpokládalo. Typickými příklady jsou připravované projekty, jako je Energocentrum nebo metro D, které mohou významně ovlivnit energetickou a emisní bilanci města,” dodává náměstkyně primátora Jana Komrsková.
