---
title: "Vysokorychlostní trať pomůže rozvoji Prahy 10. Ve Strašnicích vyroste nová čtvrť, podél bývalé dráhy park"
author: MHMP
image: posts/0hrib.jpg
tags: [Doprava]
---

Hlavní město společně se Správou železnic a městskou částí Praha 10 podepsaly memorandum o spolupráci na přípravě vysokorychlostní trati, která povede přes území zmíněné městské části. Dohoda má zajistit, aby se rozvoj železnice spojil s proměnou okolí v moderní a příjemné místo pro život.

> „Vysokorychlostní železnice je pro Prahu civilizační skok. Přiblíží nás totiž Brnu, Ostravě i Evropě na hodiny, odlehčí D1 i letišti a přivede nové investice i kvalifikovaná místa. Ve Strašnicích ji spojujeme s městotvornými projekty. Tedy odstavným nádražím s rezervou pro budoucí zástavbu a Drážní promenádou, která promění bývalou trať v zelenou páteř pro pěší a cyklisty. Trváme na tom, aby se stavělo s respektem k lidem. Jde nám o snížení hluku a prašnosti, ochranu stromů, jasnou koordinaci a co nejmenší omezení pro okolí. Memorandum je závazek, že VRT v Praze nevznikne „mimo město“, ale pro město,“ říká primátor hl. m. Prahy Bohuslav Svoboda.

> „Součástí memoranda je studie zpracovaná architektonickým studiem Jakub Cigler Architekti stanovující principy, jak uspořádat železniční zázemí tak, abychom ho v budoucnu mohli začlenit jako součást nové čtvrti. Jak přesně bude tato nová čtvrť vypadat, vydefinuje navazující územní studie, na které se v tuto chvíli začíná pracovat. Rád bych proto pozval občany Prahy 10, aby se zapojili do participačních aktivit, které proběhnou v prvních měsících příštího roku,“ uvádí Petr Hlaváček, náměstek primátora hl. m. Prahy pro oblast územního a strategického rozvoje.

> „Vysokorychlostní trať není jen o rychlém spojení mezi městy, ale i o tom, aby Praze přinesla konkrétní přínosy v každodenním životě lidí. Ve Strašnicích díky ní vznikne nové moderní zázemí pro vlaky, ale také příležitost pro rozvoj celého území – od bezpečnějšího pohybu pěšky a na kole až po kvalitní veřejný prostor. Chceme, aby výstavba probíhala koordinovaně, s ohledem na obyvatele a se snahou maximálně omezit hluk či další dopady. VRT musí být projektem, který Pražanům slouží a přispívá k jejich kvalitnějšímu a pohodlnějšímu životu,“ sděluje Zdeněk Hřib, náměstek primátora hl. m. Prahy pro oblast dopravy.

Jedním z klíčových projektů je nové odstavné nádraží ve Strašnicích, které bude sloužit k údržbě a odstavení vysokorychlostních souprav. Současně by se tato dopravní stavba měla stát základem pro vznik nové městské čtvrti. Počítá se s lávkou pro pěší a cyklisty, novým silničním mostem i s rezervou pro budoucí zastavění části nádraží, které umožní využít území efektivně i po zahájení provozu vysokorychlostních vlaků.

Druhou důležitou součástí memoranda je Drážní promenáda – zelený pás a stezka pro pěší a cyklisty, která propojí Vršovice se Strašnicemi. Vznikne na místě bývalé železniční trati a vytvoří příjemnou a bezpečnou trasu pro každodenní pohyb i rekreaci. Tam, kde se bude trasa promenády křížit s novou vysokorychlostní tratí, bude řešení upraveno tak, aby mohla fungovat i po výstavbě železnice.

> „Podepsané memorandum je příkladem, že moderní vysokorychlostní železnice a kvalitní veřejný prostor mohou v Praze vznikat společně. Projekty odstavného nádraží ve Strašnicích a Drážní promenády navrhujeme tak, aby přirozeně podpořily rozvoj okolní čtvrti a pohodlný pohyb lidí pěšky i na kole. Těší mě, že jsme s našimi klíčovými lokálními partnery našli shodu,“ uvádí náměstek generálního ředitele Správy železnic pro modernizaci dráhy Mojmír Nejezchleb.

> „Pro Prahu 10 je tato dohoda zásadní. Otevírá cestu k realizaci Drážní promenády v celé její délce a zároveň umožní proměnu jedné z největších rozvojových lokalit v širším centru metropole ve funkční součást města, doplněnou o potřebnou železniční infrastrukturu. Architekty a projektanty prověřená možnost budoucí výstavby nad nádražím navíc posouvá Prahu k efektivnějšímu využívání městského prostoru, jak je to běžné v západní Evropě či na druhé straně Atlantiku,“ dodává starosta městské části Praha 10 Martin Valovič.

Všechny tři instituce se dohodly na společné koordinaci při přípravě i samotné výstavbě, aby se minimalizovaly dopady na okolní obyvatele. Počítá se s opatřeními ke snížení hluku a prašnosti i s ochranou hodnotných stromů a zeleně.
