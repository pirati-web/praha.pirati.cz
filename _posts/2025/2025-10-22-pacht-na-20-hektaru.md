---
title: "Praha propachtuje dalších 20 hektarů své zemědělské půdy. Hospodařit se na nich bude ekologicky"
author: MHMP
image: posts/komrskova02.jpg
tags: [Majetek]
---

Hlavní město pokračuje v ekologicky šetrném hospodaření na svých pozemcích. Pražští radní v pondělí schválili propachtování dalších pozemků v katastrech Hloubětín, Kyje, Kbely, Satalice, Královice, Křeslice, Kunratice a Nedvězí u Říčan. Téměř 200 tisíc metrů čtverečních půdy rozdělí za symbolické pachtovné mezi celkem čtyři pachtýře. 

Smlouvy město s pachtýři uzavře na dobu určitou pěti let. Z nabídek, které splnily podmínky ekologického hospodaření, byly vybrány ty cenově nejvýhodnější. „Nejen Praha se potýká s následky klimatické změny. Jednou z možností, jak je můžeme aspoň lokálně zmírňovat, je péče o krajinu –⁠⁠⁠⁠⁠ způsob orby, střídání plodin, tvorba mezí, polních cest a podobně. Naštěstí se daří nacházet zájemce, kteří to vidí stejně a mají zájem postupovat šetrně a udržitelně,“ říká náměstkyně primátora hl. m. Prahy pro životní prostředí a klimatický plán Jana Komrsková.

„Praha spravuje zhruba 1 650 hektarů zemědělské půdy a naším cílem je nenechat ji ležet ladem, ale naopak zhodnocovat. Vítám, že o šetrné hospodaření na městské půdě je zájem,“ dodává pražský radní pro majetek, legislativu a transparentnost Adam Zábranský. 

Jednotlivé nabídky byly zveřejněny v červnu letošního roku na Realitním portále hl. m. Prahy. Společně s nimi město nabízelo k ekologickému hospodaření také pozemky v k. ú. Suchdol, nebyla k nim však podána žádná nabídka. Na tyto pozemky tak bude vyhlášeno nové výběrové řízení.

Podpora udržitelného ekologického zemědělství je jedním ze 69 opatření Klimatického plánu hlavního města Prahy. Metropole už v roce 2019 vypověděla všechny tehdejší pachtovní smlouvy a o rok později schválila Zásady ekologického hospodaření na zemědělské půdě, kterou vlastní. Součástí zásad jsou i krajinářské úpravy. Město nyní uzavírá nové pachty pouze za podmínky dodržování těchto zásad. Ty upravují velikost půdních bloků a jejich rozdělení, základní pravidla osevních postupů, upřednostnění plodin, jejichž pěstování nezvyšuje půdní erozi, a omezení použití pesticidů, herbicidů či minerálních hnojiv. 
