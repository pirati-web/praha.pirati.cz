---
title: "Náměstkyně Komrsková vyzývá odbory k ukončení stávkové pohotovosti, požadavky zaměstnanců Pražských služeb jsou splněny"
author: MHMP
image: posts/komrskova-zhmp2.jpg
tags: [Životní prostředí]
---

Praha, 23. dubna 2025 – Pražská náměstkyně Jana Komrsková informovala dopisem předsedu odborářů Miloslava Jukla o splnění posledního požadavku zaměstnanců a vyzvala odbory k ukončení stávkové pohotovosti. Její přetrvávání by poškodilo dobré jméno společnosti a hlavního města. Situace eskalovala poté, co náměstkyně Komrsková vyzvala generálního ředitele společnosti Patrika Romana, aby vysvětlil své veřejně dohledatelné vazby na firmu, která Pražským službám fakturuje zakázky. 

Jana Komrsková, náměstkyně primátora pro životní prostředí a klimatický plán, jež má Pražské služby v gesci, Jukla o výsledcích jednání ohledně posledního požadavku zaměstnanců informovala písemně ve středu.

> „Důvody ke stávkové pohotovosti odborů Pražských služeb pominuly. Požadavky zaměstnanců byly splněny. Odbory jsem proto vyzvala k ukončení stávkové pohotovosti. V uplynulém týdnu došlo k vyřízení posledního požadavku odborové organizace Pražských služeb o podpisu dodatku smlouvy mezi Pražskými službami a Technickou Správou komunikací k zakázce na dopravní značení. Tímto podpisem tak byl splněn poslední požadavek zaměstnanců. Podařilo se zajistit jistotu práce pro celý tým Pražských služeb, který má dopravní značení na starosti. Již dříve byl také splněn požadavek na navýšení mezd o 4 procenta, jak odbory požadovaly. Po celou dobu stojím na straně zaměstnanců a splnění těchto dvou bodů považuji za důkaz, že podporu zaměstnanců myslím vážně,” uvádí Komrsková. 

Další požadavky odborářů odmítlo pražské zastupitelstvo už v průběhu březnového zasedání. Společné jednání všech politických klubů k věci svolal primátor Bohuslav Svoboda na konec dubna. Právě po splnění posledního požadavku v prospěch zaměstnanců vyzvala náměstkyně Miloslava Jukla jako předsedu odborů k ukončení stávkové pohotovosti. 

> „V případě, že odborová organizace setrvá ve stávkové pohotovosti, nebo situaci dále eskaluje stávkou v některé pražské městské části, potvrdí tím obavy, že jí nejde primárně o splnění požadavků zaměstnanců, ale především o odklonění pozornosti od generálního ředitele Romana a jeho nehorázného střetu zájmů při podnikání se společností JAPOS-STAV. Taková stávka by pak mohla být neodůvodněná a v přímém rozporu se zákonem,” upozorňuje Jana Komrsková v dopise předsedu odborů. Již dříve také zdůraznila, že veškeré její výtky směřovaly k osobě ředitele Pražských služeb Patriku Romanovi a nikoliv k práci jejich zaměstnanců.

Ředitel Pražských služeb Patrik Roman se ocitl ve střetu zájmů, když nechal svou nemovitost v Liberci rekonstruovat firmou JAPOS-STAV, ta předmětnou nemovitost dokonce využívala jako své sídlo. Majiteli firmy Jaroslavu Poustevníkovi Roman již dříve poskytl pětimilionovou půjčku a pojí ho s ním i další zájmy. Mimo jiné postavil Romanovi letní sídlo v chorvatském Omiši a s manželkou Romana obchodoval s pozemky. Firma JAPOS-STAV je ale současně také dodavatelem zakázek městské akciovce Pražské služby v hodnotě cca 135 milionů korun. Patrik Roman však tyto skutečnosti před dozorčí radou Pražských služeb bagatelizoval a pro právní posouzení svého střetu zájmů neuvedl všechny relevantní informace. 

