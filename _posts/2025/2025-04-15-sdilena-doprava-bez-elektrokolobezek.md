---
title: "Praha chystá novou smluvní úpravu pro sdílenou dopravu bez elektrokoloběžek"
author: MHMP
image: posts/9hrib.jpg
tags: [Doprava]
---

Hlavní město připravuje zásadní změnu v regulaci provozu sdílené mobility. Městská společnost Technická správa komunikací (TSK) připravila návrh, podle kterého umístění sdílených dopravních prostředků do parkovacích míst bude povoleno pouze pro jízdní kola a elektrokola. Sdílené elektrokoloběžky tuto možnost mít nebudou. O tomto návrhu řešení by měla Rada hl. m. Prahy hlasovat v květnu.

> „Od začátku volebního období vnímáme řešení sdílených elektrokoloběžek jako prioritu. Nově budou muset provozovatelé sdílené mikromobility buď přistoupit na smluvní podmínky města a dodržovat je, anebo budou jejich dopravní prostředky odstraněny z ulic jako nelegální. Nejde o plošnou zákazovou vyhlášku, jak navrhoval nedomyšlený návrh městské části Praha 1, protože vyhláška by totiž dopadala i na motorové koloběžky, vlastněné jednotlivými obyvateli Prahy, které problémy nezpůsobují. Ty problémy jsou totiž spojené hlavně se sdílenými elektrokoloběžkami, které fungují jako turistická atrakce, jejíž zákazníci jsou mnohdy pod vlivem alkoholu,“ vysvětluje náměstek primátora pro dopravu Zdeněk Hřib.

> „Sdílená doprava je moderní fenomén, ale nemůže být na úkor bezpečnosti a pořádku v ulicích. Nová úprava jasně rozlišuje mezi udržitelnou mikromobilitou a tím, co Pražanům dlouhodobě vadí – neukázněným provozem sdílených elektrokoloběžek. Jsem rád, že se daří nalézat systémové řešení s podporou napříč koalicí i odbornými institucemi. Jde o opatření, které je férové, vymahatelné a respektuje potřeby města i jeho obyvatel,“ uvádí primátor hl. m. Prahy Bohuslav Svoboda.

Změna přístupu tak přináší praktické řešení, jak zajistit pořádek a bezpečnost ve veřejném prostoru. Nově navržené smlouvy mají fungovat v režimu tzv. open house – tedy nabízet parkování za shodných podmínek pro všechny způsobilé provozovatele, nicméně pouze pro sdílená kola a elektrokola.

Nový způsob řešení smluvního vztahu s provozovateli vychází ze sjednoceného stanoviska Ministerstva průmyslu a obchodu ČR, Ministerstva vnitra ČR a Ministerstva dopravy ČR. Materiál v tomto duchu na pokyn náměstka Hřiba připravila městská společnost TSK ve spolupráci s profesionálními právníky a je aktuálně v připomínkovém řízení příslušných odborů Magistrátu hl. m. Prahy. Rada hl. m. Prahy by o něm měla hlasovat v květnu. Návrh byl projednáván i s městskými částmi a samotnými provozovateli.

Cílem hlavního města je podpořit ekologicky udržitelnou městskou mobilitu, nikoli neřízený provoz sdílených elektrických koloběžek, které reálně fungují jako turistická atrakce. Sdílené elektrické koloběžky dlouhodobě přináší v městě problémy v podobě vyšší nehodovosti, porušování dopravních předpisů a narušování veřejného pořádku. Opatření je navrženo tak, aby nemělo negativní dopad na rozvoj skutečné mikromobility v pražských ulicích.

Navržená smluvní úprava stanoví přísná pravidla: kola a elektrokola smí být odstavena pouze na předem určených stanovištích, provozovatelé budou platit městu úplatu, která umožní samofinancování tohoto regulačního nástroje a budou povinni dodržovat právní předpisy i smluvní pravidla a předávat městu anonymizovaná data o provozu. TSK bude mít pravomoc kontrolovat dodržování podmínek a odstraňovat neoprávněně umístěná vozidla, která porušují pravidla smlouvy, nebo jsou vlastněná poskytovateli zcela bez smlouvy s městem.

Nové nastavení smluvních vztahů také nahradí původní memoranda o spolupráci s firmami Rekola a Nextbike.
