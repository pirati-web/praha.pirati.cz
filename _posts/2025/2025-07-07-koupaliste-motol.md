---
title: "Na koupališti Motol začne stavba nového zázemí, prázdninový provoz neomezí"
author: MHMP
image: posts/komrskova04.jpg
tags: [Životní prostředí]
---

Nové moderní zázemí motolského koupaliště s celoročním provozem a saunami začne zhotovitel stavět v polovině července, hlavní město vybralo v otevřeném výběrovém řízení společnost EKIS spol. s r.o. Dvoupodlažní objekt částečně zapuštěný do svahu by měl být hotov v první polovině příštího roku. Letošní koupací sezonu, která začala už v květnu, však stavební práce výrazně neomezí.

> „Harmonogram pokračuje podle plánu, Pražané toto léto nepřišli o své oblíbené koupací místo, zároveň už příští rok mohou vyzkoušet jeho nové zázemí. Staré bylo v nevyhovujícím stavu, navíc obsahovalo, jako většina podobných budov z té doby, azbest. Nyní je bezpečně a profesionálně odstraněno, demoliční práce, které provedly Lesy hl. m. Prahy, jsou komplet hotové, včetně odstranění betonového podloží. Samotné stavební práce začnou v polovině července,” říká náměstkyně primátora hl. m. Prahy pro životní prostředí a klimatický plán Jana Komrsková. 

Právě přítomnost azbestu, kterou loni potvrdily laboratorní testy, urychlila finální rozhodnutí o stavbě nového zázemí. Do jeho podoby hlavní město zakomponovalo i některé připomínky veřejnosti a podařilo se splnit také stěžejní závazek na zajištění provozu pro rok 2025.

> „Cením si flexibility, se kterou provozovatel zajistil dočasné zázemí pro návštěvníky. Stavební práce letní pohodu naruší pouze minimálně, vodní plochy se stavba nedotkne vůbec, staveniště bude ohrazeno a návštěvníky čeká jen dílčí omezení,” doplňuje náměstkyně Jana Komrsková.

Díky velkému zájmu stavebních firem se podařilo u zakázky stlačit odhadovanou cenu a také zkrátit dobu výstavby. Nový objekt bude usazen dále od břehu rybníka a bude částečně zapuštěn do svahu. V prvním nadzemním podlaží budou umístěny toalety, převlékárny a sprchy, dále pak občerstvení s jídelní částí a gastro zázemím, součástí podlaží bude i zázemí pro zaměstnance areálu, ošetřovna, dílna a garáž se skladem pro servisní techniku. V druhém nadzemním podlaží s přímým vstupem z ulice Zahradníčkova pak budou celoročně provozované prostory – kavárna a wellness se saunami. Budoucího provozovatele Praha vybere v roce 2026.
