---
title: "Inovovat město koncepčně a promyšleně: Rok projektu inovačního managementu v Praze"
author: MHMP
image: posts/mazur10.jpg
tags: [IT]
---

Přehled světových trendů v oblasti inovací, vhled do potřeb města a seznam klíčových výzev města v souladu s jeho strategickými cíli. To představila ve středu městská společnost Operátor ICT (OICT) pražskému Inovačnímu boardu složenému ze zástupců úřadu. Výsledkem spolupráce budou konkrétní projektové koncepty, které mají potenciál přispět k udržitelnému rozvoji a vyšší kvalitě života v metropoli.

Tým OICT s městem již rok spolupracuje na pilotním projektu inovačního managementu, který umožňuje Praze rychle a efektivně ověřit řadu konceptů a vyhnout se v budoucnu drahým chybám při implementaci nevyzkoušených a neověřených procesů a řešení. Projekt generuje inovační koncepty reagující na potřeby města jako například lepší adaptace na klimatickou změnu, podpora chytré mobility a efektivní využívání energií.

> „Potvrzuje se, že mezi nejvýznamnější celospolečenské trendy patří přechod k digitální ekonomice, rozmach umělé inteligence a rostoucí role dat při rozhodování samospráv. Města mají klíčovou roli při přizpůsobování se těmto výzvám a při hledání inovativních řešení, která mají zmírnit negativní dopady těchto změn a maximalizovat přínosy,“ říká Daniel Mazur, pražský radní pro oblast ICT, Smart Cities, vědu, výzkum a inovace.

> „Inovační management Praze umožňuje systematicky sledovat globální trendy v oblasti Smart Cities a současně reagovat na konkrétní výzvy, kterým naše město čelí. Díky aktivnímu zapojení všech klíčových partnerů, včetně akademické sféry, dokážeme vytvářet řešení s výrazně vyšší přidanou hodnotou. To nám pomáhá efektivněji směřovat městské investice do projektů, které mají dlouhodobý a především měřitelný dopad na životy Pražanů. V roce 2025 se chceme ještě více zaměřit na komunikaci konkrétních přínosů našich projektů a intenzivněji zapojit veřejnost do inovačních procesů v Praze,“ říká místopředseda OICT Petr Suška, který je odpovědný za oblast Smart City a inovací.

> „Součástí zavádění nových řešení je nevyhnutelně experimentování a učení se z případných neúspěchů. Díky zavedení inovačního managementu v rámci prověřování chytrých řešení pro město (Smart Prague) může Praha inovovat koncepčně a promyšleně. Tento proces se osvědčuje, a proto doufám, že se s koaličními partnery dohodneme i na rozšíření jeho financování do budoucna,“ doplňuje radní Daniel Mazur.

Za rok existence tým inovačního managementu OICT připravil 8 inovačních konceptů nových služeb a produktů pro Prahu, z nichž byly 3 dopracovány do podoby projektových záměrů schválených Komisí pro Smart Cities. Projekt SPACE, prostor pro inovace přinese platformu pro rozvoj městských inovací a zapojení občanů do dění v Praze po vzoru mezinárodních projektů jako jsou Ars Electronica v Linzi. Benefitní Program 2.0 vylepší benefitní systém karty Lítačka pro občany a Mapa oáz chladu v Praze pomůže lidem v horkých letních dnech s identifikací chladných míst ve městě.

První komplexní analýza trendů a potřeb v oblasti Smart Cities popisuje 105 trendů a 65 vybraných výzev pro městské inovační projekty v oblasti Smart Prague. Nabízí jakýsi katalog možností, ze kterých si město může vybrat, jak a kdy je bude uvádět do reality. Operátor ICT bude tento neveřejný dokument pro město a jeho organizace aktualizovat jednou ročně.
