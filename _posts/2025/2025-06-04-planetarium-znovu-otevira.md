---
title: "Planetárium Praha znovu otevírá. První LED planetárium na světě mění podobu zážitků z vesmíru"
author: MHMP
image: posts/mazur9.jpg
tags: [IT]
---

Po dvouleté rekonstrukci se Planetárium Praha, též zvané Planetum, opět otevírá veřejnosti. Výsledkem modernizace je první plně digitální LED planetárium s největší LED kopulí svého druhu na světě. Slavnostní víkendové otevření pro veřejnost je naplánováno na 14. a 15. června 2025.

Celková investice činila 300 milionů Kč, z čehož přibližně 200 milionů Kč připadlo na konstrukci kopule a LED technologii. Třetina pak na stavební práce spojené s rozšířením a modernizací prostor pro návštěvníky, na modernizaci vzduchotechniky a termoregulace. Celý projekt byl financován z rozpočtu hlavního města Prahy, které je zřizovatelem Planeta.

> „Tahle akce přesáhla horizont jednoho volebního období a nesla v sobě spoustu rizik, nicméně Praha pod vedením bývalého primátora Zdeňka Hřiba v gescích tehdejšího náměstka Pavla Vyhnánka a radní Hany Třeštíkové byla ochotná je na sebe vzít. Díky kompetenci a úsilí pana ředitele Jakuba Rozehnala a srdcařského týmu Planeta byla tato investice dokončena zdárně. Praha tak získala projekční prostor na úrovni, která nemá v Evropě obdoby. Bude sloužit nejen popularizaci věd o vesmíru, ale i ostatnímu vzdělávání a kulturním akcím,“ uvádí Daniel Mazur pražský radní pro oblast ICT, Smart City, vědu, výzkum a inovace.

Víkendový program je přizpůsoben očekávanému zájmu – připraven je speciální dvacetiminutový zážitkový blok, který poběží opakovaně po celý den. Návštěvníci uvidí simulaci noční oblohy i demonstraci dalších možností nové technologie. V sobotu 14. června 2025 se planetárium zapojí do Pražské muzejní noci a zůstane otevřené až do pozdních večerních hodin. 

> „To, co návštěvníci uvidí, je naprosto unikátní. Každého, komu jsme systém předvedli, ta podívaná bez výjimky ohromila,“ říká Jakub Rozehnal, ředitel Planeta.

Díky technologii společnosti Cosm disponuje nyní Planetárium Praha LED projekční kopulí tvořenou přibližně 45 miliony diod na více než 12 tisících speciálních panelech, které vytvářejí dechberoucí obraz vesmíru. LED panely mají oproti běžným projektorům až stonásobný světelný výkon a dokážou tak vytvořit kontrast, jež je běžnou projekcí v planetáriích nedosažitelný. Díky tomu lze i na 2D ploše vytvořit iluzi 3D vjemu. Oproti běžným projekčním systémům má navíc nová technologie přibližně čtyřnásobně delší životnost. „Díky vizi a pokroku, který do projektu vnáší vedení pražského planetária, představuje tato rozsáhlá modernizace nový mezinárodní standard pro planetária po celém světě – a bude inspirovat další instituce ještě po mnoho let,“ uvedl Kirk Johnson, provozní ředitel společnosti Cosm, která vlastní dodavatelskou firmu Evans & Sutherland.

Ačkoli základ repertoáru Planetária tvoří špičkové celooblohové filmy o vesmíru, připravují se i zcela nové formáty. Kromě vlastního pořadu o noční obloze bude mít na podzim premiéru i světově první loutkový celooblohový film Hurvínkova vesmírná odysea, nový film o evoluci Zvídavá Eva: příběhy planety Země i pokračování filmu o vynalézavém křečkovi 3-2-1 Start!
