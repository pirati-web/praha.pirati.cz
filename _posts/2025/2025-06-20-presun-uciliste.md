---
title: "V rámci směny dojednané Prahou se učiliště z Invalidovny přestěhuje na Lihovar, na jeho místě vyroste bytový dům"
author: MHMP
image: posts/adam-zabransky-8.jpg
tags: [Majetek]
---

Zastupitelstvo hl. m. Prahy ve čtvrtek schválilo směnu se společností Trigema, která na získaných pozemcích u metra Invalidovna v Praze 8 postaví bytový dům a revitalizuje veřejný prostor. Naopak kadeřnické učiliště se přestěhuje z Invalidovny do nové budovy na Lihovaru v Praze 5. Hlavní město od investora navíc ze směny získá doplatek přes 28 milionů korun a dalších 208 milionů korun Trigema Praze zaplatí za čerpání koeficientů zastavěnosti z vedlejších městských pozemků.

> „Nově vybudované náhradní prostory pro učiliště v Praze 5 město vymění za pozemky v Praze 8, na nichž stojí stará budova učiliště, a to bez doplatku, byť nabývané prostory mají hodnotu přibližně o 7 milionů korun vyšší. Investor zabezpečí přesunutí učiliště do nových prostor na vlastní náklady a při řádném zachování plynulosti výuky,” říká radní hl. m. Prahy pro majetek, transparentnost a legislativu Adam Zábranský.

Na získaných pozemcích u metra Invalidovna developer postaví bytový dům s obchodním parterem, který objemově a výškově navazuje na stávající urbanistickou strukturu sídliště. Součástí záměru je rovněž modernizace vestibulu stanice metra Invalidovna, zachování a zpětná instalace uměleckých děl do veřejného prostoru a jeho kultivace.

Částka 208 milionů korun, kterou Praha od Trigemy získá za čerpání koeficientů zastavěnosti z městských pozemků, je rekordní. „Na některých městských pozemcích, které jsou dle územního plánu stavební, reálně stavět nelze. V takových případech dává smysl prodat koeficient zastavěnosti těchto pozemků investorům, kteří chtějí stavět na vedlejších pozemcích. V tomto případě umožníme rozsáhlejší výstavbu u metra, kde to dává smysl, a získáme za to nemalý obnos do městské kasy,” dodává radní Adam Zábranský.
