---
title: "V boji o Prahu povede Piráty do komunálních voleb ekonomka Tereza Nislerová, dvojkou navrhla Adama Zábranského"
author: Piráti Praha
image: posts/nislerova-zabransky.jpg
tags: [Kampaň]
---

Praha, 15. ledna 2026 – Krajské fórum pražských Pirátů zvolilo svou lídryní pro nadcházející komunální volby ekonomku Terezu Nislerovou, zastupitelku MČ Praha 4. Ve čtvrteční volbě získala od svých spolustraníků nejvíce hlasů a bude tak jedničkou pražské pirátské kandidátky i hlavní tváří kampaně. Nislerová nyní navrhne čelo kandidátky a předloží je ke schválení členské základně. Jasno už má o pozici dvojky, na kterou navrhla Adama Zábranského. Piráti chtějí navázat na osm let ve vedení hlavního města, pokračovat v dlouhodobých projektech, které se nevyřeší ze dne na den – uskutečnění Metra D, realizaci tramvajového okruhu, vznik nových čtvrtí a masivní výstavbu městských bytů. Zaměří se i na projekty, které dosud koaliční partneři blokovali a budou posouvat Prahu dál dopředu. 

> „Piráti nakopli Prahu a posouvají ji konečně tam, kde by moderní a fungující město pro život mělo být. Potřebujeme šlápnout do lepší dostupnosti bydlení, Praha má být funkční město plnící potřeby svých obyvatel, ideálně město 15ti minutových vzdáleností. Každodenní život v Praze žiju a vnímám také z pohledu matky tří malých dětí. Příjemné město krátkých vzdáleností, s dostupnými službami a školami, sebevědomé a bez korupce a klientelismu, tak vidím Prahu já a díky všem členům a členkám Pirátů v Praze za důvěru,” říká Tereza Nislerová, která bezprostředně po vyhlášení výsledků uvedla, že jako dvojku na kandidátku navrhne pražského radního Adama Zábranského, který se o post jedničky rovněž ucházel. 

Tereza Nislerová v pozici pražského lídra nahradí Zdeňka Hřiba, který byl téměř osm let jednou z nejvýraznějších tváří pražské politiky.

> „Piráti v Praze dlouhodobě dosahují dvojciferných výsledků, a i v letošních volbách se naši kandidáti budou snažit tuto pozici obhájit. V dnešním souboji se utkali tři zkušení komunální politici a jedna politička. Těší mě, že na mou práci v pozici pražského lídra, kterou jsem zastával dvě volební období nyní naváže Tereza, která se zaměřuje na téma dostupného bydlení, služeb a na efektivní řízení města,” uvádí Zdeněk Hřib, předseda Pirátů, poslanec a pražský zastupitel. 

O post pražské jedničky se kromě Terezy Nislerové a Adama Zábranského ucházeli také předseda kontrolního výboru v Praze 7 a předseda pražských Pirátů Ondřej Melena a zastupitel a předseda kontrolního výboru v Praze 8 Martin Štěrba. Všichni čtyři od svých spolustraníků získali nominaci a následnou potřebnou podporu pro účast v pražských primárkách. Výběr lídra kandidátky krajským fórem je standardní vnitřně demokratickou záležitostí Pirátů. Lídr nyní navrhne dalších deset kandidátů či kandidátek a jejich pořadí a tento návrh předložení členské základně k hlasování.

> „Věřím, že Tereza Nislerová sestaví silný tým, který Piráty přivede k dalšímu skvělému pražskému výsledku a stabilnímu zastupitelskému klubu.  V minulých komunálních volbách to bylo dokonce 17,73 procent. Za posledních osm let v čele hlavního města jsme voličům doručili řadu výsledků, a to i přes devadesátkové myšlení některých koaličních partnerů. I letos potřebujeme od Pražanů silný mandát, abychom společně uchránili město před chaosem populistických a extremistických stran, jako ho teď pozorujeme na druhém břehu Vltavy,” říká Magdalena Valdmanová, místopředsedkyně krajského sdružení Piráti Praha i zastupitelského klubu na hlavním městě.

Celostátnímu fóru Pirátů se nově zvolená lídryně a kandidátka na pražskou primátorku představí na jeho víkendovém zasedání v Prachaticích. 

Tereza Nislerová je ekonomka a zastupitelka Prahy 4, kde také vede místní sdružení Pirátů. Z opozičních lavic se věnuje zejména Finančnímu výboru, kde důsledně kontroluje hospodaření a nastavuje zrcadlo stávající koalici. Čtyři roky zasedala ve Výboru pro evropské záležitosti zastupitelstva hl. města. Má zkušenosti také z dozorčí rady Kolektory Praha, teď ze stejné pozice kontroluje Pražskou energetiku.

Tereza pracuje na manažerské pozici v businessu, podílí se na zavádění inovativních čistých technologií. Pět let pracovala v antimonopolním úřadu v Evropské komisi v Bruselu, kde dohlížela na realizaci férové tržní ekonomiky v praxi. Hlídání férových pravidel a ochrana spotřebitelů proti zneužívání moci jsou principy, které si nese i do politiky. Vystudovala ekonomii a mezinárodní vztahy na VŠE v Praze, program CEMS-MIM (mezinárodní management) v Paříži a Praze a College of Europe v Bruggách. Jako matku i jako političku ji zajímá také stav českého školství, ráda by se zasadila o férový přístup ke vzdělání a dostatečnou kapacitu pražských středních škol.

Adam Zábranský je právníkem, od roku 2014 zastupitelem a současným radním hl. m. Prahy pro majetek, transparentnost a legislativu, který se dlouhodobě věnuje především dostupnosti bydlení a boji s korupcí. V minulém volebním období jako radní pro bydlení vytvořil největší systém bydlení pro lidi v nouzi v Česku a prosadil vznik Městské nájemní agentury a Sociálního nadačního fondu, které pomáhají lidem s bydlením. Díky tomu více než 500 dětí vyrůstá v prostředí běžného domova, a ne na ubytovnách. Ve své současné gesci se podílel mimo jiné na rozvoji otevřených dat nebo na spuštění aplikace Cityvizor, která zobrazuje plnění rozpočtu města až na úroveň faktur. Díky němu se Praha stala nejtransparentnějším českým městem umožňujícím širokou veřejnou kontrolu. Jako radní pro majetek získal pro Prahu Kasárna Karlín či Nákladové nádraží Žižkov a kultivuje veřejný prostor. Letos se také završí rekonstrukce Průmyslového paláce na Výstavišti. 
