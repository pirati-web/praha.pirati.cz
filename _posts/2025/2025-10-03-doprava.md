---
title: "5 úspěchů a neúspěchů: S čím předává Hřib pražskou dopravu Jaromíru Beránkovi?"
author: Piráti
image: posts/0hrib.jpg
tags: [Doprava]
---

### Co se podařilo

* **Zahájení stavby metra D** - první nové linky metra po více než 40 letech. Zatímco primátorka z ANO tvrdila, že nejde nikdy stavba zahájit bez společného projektu na využití stanic s Pentou, tak letos v létě navštívily metro D v rámci “Dne otevřených tunelů” desítky tisíc lidí a 19.12. otevřeme rekonstruovanou stanici Pankrác C s vybudovaným přestupem na metro D. Běží také soutěž na nákup automatických vlaků bez řidičů (respektive strojvedoucích) pro linku C i D. 

* **Otevření opraveného Barrandovského mostu pro řidiče o rok dříve** oproti původnímu plánu - přestože se v průběhu rekonstrukce objevilo několik zásadních problémů a konstrukčních vad z 80tých let, tak se díky inovativní technologii UHPC betonu podařilo zkrátit uzavírku o jeden rok. Uzavírky byly v průběhu rekonstrukce pečlivě koordinovány pomocí počítačových modelů a v rámci přípravy byl například vybudován téměř 6 km nový jízdní pruh na Strakonické, který byl vyhrazen pro autobusy a záchranáře. 

* **Tramvajový boom** - Rozběhli jsme stavby nejvíce nových tramvajových tratí od 80. let. Stavíme nejen tramvajovou trať na Václavském náměstí, která propojí Vinohrady s centrem, čímž napravíme někdejší chybu komunistů. Staví se také tramvaj v Počernické ulici do Malešic. Postavili jsme tramvajové trati do Slivence, Na Dědinu, do Libuše, na Pankrác. Dále má stavební povolení nová tramvajová trať Olšanská – Habrová, Nákladové nádraží Žižkov - Sídliště Jarov, nebo Libuš – Nové Dvory a Malovanka - Strahov, kterou začneme stavět příští rok. Kromě toho jsme zajistili nové tramvaje 52T pro Prahu, které jsou nízkopodlažní, klimatizované a tiché s antikolizním systémem pro ochranu chodců. A znovupostavením tramvajového Depa Hloubětín jsme po 74 letech dal našemu městu novou moderní vozovnu, aby bylo kam ty nové tramvaje dát.

* **Dvorecký most a Štvanická a Trojská lávka** - Dvorecký most otevřeme na jaře a stane se do budoucna součástí tramvajového okruhu, který spojí sousední městské části kapacitní kolejovou dopravou tak, abychom ulevili přetíženému centru. Otevřel jsem Štvanickou lávku a obnovili jsme i Trojskou lávku, jejíž pád se 4 zraněnými lidmi za vlády ANO se stal symbolem jejich neschopnosti.

* **Alternativy pro dojíždějící**, aby nemuseli zajíždět autem do centra města - Za 4 roky mého mandátu primátora jsme přidali 1000 míst na P+R parkovištích pro dojiždějící z jiných regionů, což bylo více než 2x tolik, co přidali našich předchůdci za 10 let. A dalších 1700 parkovacích míst ve Středočeském kraji jsme finančně podpořili pomocí systému integrovaných teritoriálních investic. Nyní ve stavbě parkovacích domů pokračujeme například Na Dědině (cca 300 míst), Opatově (cca 500 míst) nebo Smíchově (cca 1000 míst) a připravují se i nové projekty na Zličíně a u Depa Hostivař (celkem cca 1250 míst). Kromě toho jsme spustili ve spolupráci se Středočeským krajem nákup nových příměstských vlaků v celkové hodnotě více než 150 miliard Kč, tedy hodnotou převyšující nákup amerických stíhaček F35.

![Nárůst kapacit parkovišť P+R](https://a.pirati.cz/praha/img/posts/prmista.jpg "Nárůst kapacit parkovišť P+R")

### Co se zatím nepodařilo

* Nepodařilo se za posledních třicet let nikam posunout zkratkovité mediální titulky o neprůjezdné Praze. Průjezdnost Prahy autem je ve skutečnosti v mezinárodním srovnání na úrovni lepšího evropského průměru. S podzimními měsíci a předvánočním časem ale tradičně přichází nejsilnější automobilový provoz, který se současně potkává se závěrem stavební sezóny. Reálný stav ukazuje například veřejně dostupný Traffic Index renomované společnosti TomTom, která vyrábí satelitní navigace (pi2.cz/tomtom), podle kterého je Praha 18. nejlépe průjezdným velkoměstem z 39 sledovaných v Evropě. Nebo případně nedávno zveřejněný Friendly City Index, podle kterého v dopravních zácpách tráví více než dvě hodiny týdně pouze 21,9 procenta obyvatel, což je výrazně méně než regionální průměr (35,6 procenta) napříč střední a východní Evropou.

![Kolaps dopravy měli i předchozí pražští primátoři](https://a.pirati.cz/praha/img/posts/kolaps.jpg "Kolaps dopravy měli i předchozí pražští primátoři")

* Nepodařilo se donutit koaliční partnery k reálnému řešení problémů s respektováním pravidel parkování. To je oblast, která paradoxně nespadá do gesce dopravy. Protože jde o přestupky, které musí řešit městská policie, tak je to odpovědnost z oblasti bezpečnosti, kterou měl na starosti v minulém období STAN a nyní ji má ODS. Kdyby se podařilo zlepšit dodržování pravidel parkování, tak by to výrazně zvýšilo průjezdnost Prahy pro ty, kteří pravidla dodržují.

* Nepodařilo se donutit koaliční partnery k plnění programu, ke kterému se sami zavázali při podpisu koaliční smlouvy a také jej obyvatelům města slíbili jednomyslným schválením koaličního programu. Zatímco u ODS se asi porušení slibů modernizace města dalo očekávat, tak mne osobně zklamal hlavně pražský STAN, který nakonec odmítl hlasovat pro návrhy, které dříve takto odsouhlasil, jako bylo například omezení aut na Smetanově nábřeží, aby tam neblokovala auta tramvaje, ve kterých jede víc lidí.

![Závazky pražské koalice](https://a.pirati.cz/praha/img/posts/zavazky.jpg "Závazky pražské koalice")

* Nepodařilo se dosud přes ÚOHS prolobbovat upgrade zákona o zadávání veřejných zakázek, který by umožnil rychle řešit obstrukce neúspěšných uchazečů a zamezil by  blokování projektů klíčových staveb. S těmito obstrukcemi se tak nesetkáváme jen u metra D a u Libeňského mostu, ale také například u dostavby sídla Evropské vesmírné agentury EUSPA, z čehož bude mít Praha nyní přinejmenším mezinárodní ostudu (jde o projekt v gesci koaličních partnerů) a v horším případě může naše země o sídlo této prestižní evropské agentury přijít. Nepochybně se podobný problém objeví i při nedávno schválené soutěži na geotechnický průzkum pro Městský okruh, který bude už zahrnovat hloubení tunelů, které se stanou pokračováním Blanky a která bude vyhlášena příští rok.

* Nepodařilo se dosud prosadit systémové změny, které by daly voleným politikům měst a obcí více pravomocí k tomu aby mohli řešit záležitosti, které od nich občané očekávají. Aktuálně tedy probíhá pečlivá koordinace uzavírek a vlastně nikdo dnes neumí ukázat na žádnou konkrétní lokalitu, kde by byly uzavřeny třeba dvě souběžné ulice z důvodu chybné koordinace. Přesto to ale celé probíhá jaksi “na dobré slovo” v systému kolektivní neodpovědnosti, což rozhodně není ideální. Například dle zákona č. 12/1997 Sb. má za bezpečnost a plynulost provozu odpovědnost Policie ČR, ale podle zákona č. 13/1997 Sb. uzavírky reálně povoluje silniční správní úřad. Podle zákona o správním řádu č.500/2004 Sb., však do jeho rozhodování nesmí komunální politici nijak zasahovat. Což je problém, protože významná část uzavírek vůbec nevyplývá z dopravních staveb, na které má vliv náměstek pro dopravu, ale například z oprav kanalizace nebo třeba parovodu, přičemž Pražská teplárenská není ani společnost vlastněná městem, ale zcela soukromý podnik.
