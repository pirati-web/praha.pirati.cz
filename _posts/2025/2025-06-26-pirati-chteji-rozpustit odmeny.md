---
title: "Piráti chtějí rozpustit nadměrné odměny managementu Pražských služeb do platů řadových zaměstnanců, ředitele Romana vyzvali, aby konečně vyvrátil svůj střetu zájmů"
author: Piráti Praha
image: posts/protestps.jpg
tags: [Kauzy]
---

Praha, 26. června 2025 – Dozorčí rada městské firmy Pražské služby v úterý na svém zasedání pod mimořádným vedením Alexandera Bellu (ODS) odmítla vysvětlit 400tisícové měsíční odměny pro svůj management a zamezila účasti gesční náměstkyně Jany Komrskové na jednání.  Bellu, který je ředitelem “strategického kontrolingu”, se přitom nadstandardní odměny osobně týkají. Zjištění přichází poté, co si na platy stěžovali řadoví zaměstnanci. Po dosud nevyvráceném podezření na střet zájmů ředitele Pražských služeb Patrika Romana, na které už čtvrt roku marně čeká zastupitelstvo, jde o další problém ve vedení městské akciovky. Piráti vyzvali své koaliční partnery, aby jejich zástupci v dozorčí radě pomohli zajistit zveřejnění odměn a prošetřit kauzu ředitele Romana, a nepomáhali s jejím krytím.

> „Na jednání dozorčí rady mi poprvé za 2,5 roku nebyla umožněna účast, a to poté, co její řízení nestandardně převzal pan Bellu. Není možné, aby političtí trafikanti dostávali vysoké odměny v 400tisícových částkách měsíčně. Seznam odměn managementu musí být zveřejněn, aby byla umožněna kontrola veřejnosti,” říká Komrsková. Nadstandardní příjmy vyplynuly bez dalších podrobností z projednávání účetní závěrky Pražských služeb, kterou Piráti odmítli v pondělí podpořit.  Pro bylo SPOLU a STAN. 

> „Navrhuji personální audit, který by zjistil potřebnost jednotlivých pozic a jejich spravedlivé odměňování. Nezapomínejme, že se jedná městskou společnost, a tedy o finanční prostředky od samotných občanů,” dodává Komrsková a poukazuje na absurdnost odměn v porovnání s jediným srovnatelným městským podnikem. 

> „Z informací, které jsem si vyžádal od pražského dopravního podniku vyplývá, že platy manažerů v Pražských službách jsou o 200 tisíc vyšší než v pražském dopravním podniku, a naopak platy řadových zaměstnanců jsou v Pražských službách v porovnání s dopravním podnikem výrazně nižší,” upozorňuje Zdeněk Hřib, pražský náměstek pro dopravu. Pražské služby navíc mají násobně více takto odměňovaných manažerů než dopravní podnik – 8 ku 3. Dopravní podnik je přitom pětinásobně větší společnost než Pražské služby.

> „Nabízí se, zda by náklady na toto excesivní odměňování manažerů nebylo lepší investovat do platů řadových zaměstnanců, kteří si na jejich výši stěžovali dokonce i na zastupitelstvu. Za ušetřené peníze by se daly platy více než dvou tisíců řadových zaměstnanců Pražských služeb navýšit až o 16,5 tisíc korun ročně,” doplňuje Hřib.

Nyní totiž osm manažerů s průměrným platem 440 tisíc korun stojí Pražské služby přes 42 milionů korun ročně. Kdyby měly jen tři takové manažery s průměrným platem 230 tisíc včetně odměn stejně jako má dopravní podnik, ušetřily by zhruba 34 milionů korun ročně. Rozděleno mezi 2056 řadových zaměstnanců Pražských služeb to dělá zhruba 16,5 tisíc korun ročně.

Letos jde už o druhý problém spojený s nejvyšším vedením Pražských služeb. Již od března Piráti čekají na vysvětlení ředitele společnosti Patrika Romana. Pod jeho vedením totiž Pražské služby přidělily městské zakázky mimo režim zákona firmě JAPOS-STAV v hodnotě 135 milionů korun, která je mnoha způsoby s Romanem propojená. Její jednatel měl postavit Romanovi letní sídlo v chorvatském Omiši, obchodoval s pozemky s Romanovou manželkou a tatáž firma mu rekonstruovala vilu v Liberci, která Romanovi patří a kde do nedávna tato společnost sídlila.

> „Celá tato věc svým pozadím vykazuje znaky podobné kauze Motol. Pana ředitele jsem proto za jeho osobní účasti veřejně vyzval na jednání zastupitelstva, aby dodal podklady, které vyloučí jeho střet zájmů. Dnes jsou to více než tři měsíce od mého veřejného požadavku a doposud jsem žádné poklady tohoto typu neobdržel. Přestože na tyto informace mám jako zastupitel nárok ze zákona o hlavním městě Praze,” dodává Hřib. Na stejném požadavku, tedy na vyvracení pochybností, se v květnu shodla dozorčí rada Pražských služeb, na jejím zmíněném úterním zasedání, ale Roman nic nepředložil a svůj úkol tak nesplnil. 

Piráti proto vyzvali své koaliční partnery SPOLU a STAN, aby jejich zástupci v dozorčí radě pomohli zajistit zveřejnění odměn a prošetřit kauzu střetu zájmů ředitele Romana, a nepomáhali ji krýt.
