---
title: "Metropole zavádí celopražskou parkovací kartu pro bezemisní vozidla"
author: MHMP
image: posts/beranek94.jpg
tags: [Doprava]
---

Hlavní město zavádí nový typ celoměstského parkovacího oprávnění pro lokálně bezemisní vozidla. Roční parkovací kartu v ceně 24 000 Kč bude možné hradit čtvrtletně či celoročně a budou si ji moci zakoupit všichni občané s bydlištěm v Praze a firmy se sídlem v městských částech, kde jsou zavedeny celoplošné parkovací zóny. Toto nové oprávnění umožní bezemisním vozidlům parkovat v celém systému zón placeného stání na území metropole, a to na základě předem jasných podmínek. Doplní tak krátkodobé návštěvnické parkování a dlouhodobé rezidenční parkování, na které mohou řidiči elektromobilů od 1. 1. 2026 uplatnit slevu 50 %. Změna ceníku nabude účinnosti od 1. března 2026.

Tento přístup je plně v souladu se strategickými dokumenty města, zejména Plánem udržitelné mobility a Klimatickým plánem Prahy do roku 2030. „Nastavujeme jednotný systém, který říká, za jakých podmínek lze bezemisní vozidla zaparkovat napříč celou Prahou, a to podle výchozích podmínek, které nám umožňuje platná legislativa. V zájmu smíru a funkční koaliční dohody jsem dnes předloženou variantu akceptoval, i když ji zdaleka nepovažuji za ideální. Vnímám ji ale jako nezbytný krok k nastavení srozumitelných a udržitelných pravidel,“ říká náměstek primátora hl. m. Prahy pro dopravu Jaromír Beránek.

Jednoduchý systém, který je připravený na zavedení nízkoemisních zón

Možnost bezplatného parkování bezemisních vozidel byla v Praze prodloužena celkem čtyřikrát, vždy dočasně a bez přijetí dlouhodobého systému, a to navzdory opakovaným upozorněním odborných útvarů na přetížení centrálních zón placeného stání. „Situace se v minulosti řešila třeba na mimořádném jednání Výboru pro dopravu Zastupitelstva hlavního města Prahy dne 28. 5. 2025, kde bývalý náměstek pro dopravu Zdeněk Hřib předložil návrh kombinující časově omezené prodloužení zvýhodnění, 50% slevu na parkování od roku 2026, zavedení celoměstského ročního parkovacího paušálu a návaznost na budoucí nízkoemisní zóny, přičemž zdůraznil dočasnost této podpory. Část koaličních partnerů, zejména ODS, však prosazovala odlišný model, což vyvolalo debatu o právní udržitelnosti a riziku soudních sporů,“ vysvětluje náměstek primátora Jaromír Beránek.

Výbor pro dopravu následně doporučil další omezené prodloužení a uložil připravit systémové a právně obhajitelné řešení. Rada hl. m. Prahy v červnu 2025 potvrdila potřebu nového typu parkovacího oprávnění s jasnými pravidly, jeho zavedení se však opakovaně nepodařilo prosadit.

Podle náměstka primátora Beránka je celková úprava pravidel parkování v zónách placeného stání testem politické odpovědnosti: „Dnes jsme napravili pouze dílčí část komplexní parkovací reformy, kterou město nezbytně potřebuje. Buď budeme mít odvahu řídit město na základě dat, kapacit a dlouhodobých cílů, nebo budeme dál uhýbat před každým konfliktem. Parkování v Praze si už další nekoncepčnost nemůže dovolit. Proto tento závazek ukotvený v koaliční smlouvě v nadcházejících týdnech opět otevřu na koaličním jednání.“
