---
title: "Praha zrekonstruuje dva atletické stadiony v Praze 5 a 6"
author: MHMP
image: posts/adam-zabransky-sal.jpg
tags: [Majetek]
---

Rada hl. m. Prahy schválila vyhlášení dvou veřejných zakázek na vybudování nového atletického sportovního areálu v Motole a rekonstrukci Malého atletického stadionu na Strahově. Obě sportoviště by měla po plánovaném dokončení v roce 2027 disponovat mezinárodní certifikací umožňující pořádání atletických soutěží a jiných kvalifikačních závodů.

Zakázky budou řešeny metodou Design and Build, kdy dodavatel sám vytvoří projektovou dokumentaci a následně stavbu zrealizuje, což přinese jasnou zodpovědnost za dílo i časovou úsporu. Předpokládaná hodnota rekonstrukce areálu v Motole je více než 80 milionů korun bez DPH. Vypsání zakázky ještě musí schválit Zastupitelstvo hl. m. Prahy.

> „Chrtí areál o rozloze více než 28 tisíc metrů čtverečních jsme odkupovali letos na jaře za 215 milionů korun právě za účelem přestavby na atletický stadion, který Praze chybí a který přinese užitek významně většímu množství obyvatel,“ říká radní hl. m. Prahy pro majetek, transparentnost a legislativu Adam Zábranský.

> „Odkoupení areálu je skvělá zpráva pro všechny sportovní nadšence a atletické kluby z Prahy 5 a okolí, které dlouhodobě postrádají dostatečné sportovní zázemí. Je důležité, aby naše město mělo kvalitní místa, kde se mohou konat venkovní atletické závody. Neméně důležité je, že vznikne i skvělé sportoviště pro parasportovce, s nimiž jsme již domluveni na spolupráci,“ dodává radní hl. m. Prahy pro oblast školství a sportu Antonín Klecanda.

> „Praha potřebuje moderní sportovní zázemí, které odpovídá městu naší velikosti. Investice do atletických stadionů v Motole a na Strahově jsou důležitým krokem k tomu, aby děti, mládež i profesionální sportovci měli kde trénovat na špičkové úrovni. Atletika je jeden ze základních sportů a jsem rád, že dokážeme vytvářet podmínky, které posílí nejen výkonnostní sport, ale i aktivní životní styl tisíců Pražanů,“ popisuje primátor hl. m. Prahy Bohuslav Svoboda.

Cílem projektu je přeměna stávajícího multifunkčního areálu s pískovým oválem pro chrtí závody a vnitřní plochou pro motokáry na atletický ovál se zázemím. Součástí záměru je výměna sportovních povrchů na tartan a trávu a vybudování atletického oválu s osmi drahami délky 400 metrů. Uvnitř plochy budou sektory pro skoky, hod oštěpem, kladivem, diskem a vrh koulí. Stávající objekt bude využíván sportovními kluby a veřejností jako zázemí.

Druhá rekonstrukce, která se týká areálu na Strahově, se odhaduje na více než 49 milionů korun bez DPH. Stadion čeká výměna povrchů, protože současný přírodní travnatý povrch je vzhledem ke svému stáří již ve velmi špatném technickém stavu. Vznikne zde nový atletický ovál v délce 400 metrů o počtu drah 8+8 včetně vnitřní travnaté plochy s novým automatickým zavlažovacím systémem. Nainstalováno bude také nové umělé osvětlení. 
