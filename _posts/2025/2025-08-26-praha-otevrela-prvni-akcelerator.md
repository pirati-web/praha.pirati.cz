---
title: "Praha otevřela první herní akcelerátor: Deset studentských týmů získá finanční podporu, praktické znalosti a mentoring od těch nejlepších z oboru"
author: MHMP
image: posts/mazur9.jpg
tags: [IT]
---

Hlavní město ve spolupráci s Pražským inovačním institutem spustilo první ročník Pražského herního akcelerátoru, unikátního programu, který v této podobě dosud nemá v Česku obdoby. Odborná porota do něj vybrala deset studentských týmů z pražských škol, jako jsou Univerzita Karlova, ČVUT, FAMU, VŠE, Scholastika a Smíchovská střední průmyslová škola. Cílem akcelerátoru je nejen podpořit mladé tvůrce v rozvoji jejich herních projektů, ale také posílit postavení Prahy jako významného centra herního průmyslu ve střední Evropě.

> „Herní průmysl patří k nejrychleji rostoucím oblastem kreativních odvětví v Praze a má obrovský inovační i ekonomický potenciál. Investicí do herního akcelerátoru Praha podporuje mladé talenty a současně zhmotňuje svůj zájem podporovat růst sektoru moderních technologií a kreativní ekonomiky na svém území,“ říká Daniel Mazur, radní hl. m. Prahy pro oblast ICT, Smart Cities, vědy, výzkumu a inovací.

### Podpora kulturních a kreativních odvětví

Hlavní město se dlouhodobě snaží podporovat herní odvětví prostřednictvím cílených aktivit, mezi které patří právě spuštění akceleračního programu. Ten má pomoci studentům pražských škol s rozvojem jejich týmů a projektů. Kromě toho také přispěje ke strategickému a dlouhodobému ukotvení herního odvětví v rámci městské politiky.

> „Kreativní průmysl je klíčovou součástí městského ekosystému. Zájem o herní akcelerátor ukazuje, že Praha potřebuje infrastrukturu, která umožní růst mladým profesionálům a podpoří nové nápady. Proto chceme podobné iniciativy dlouhodobě rozvíjet a podporovat,“ zdůrazňuje Jiří Pospíšil, náměstek primátora hl. m. Prahy pro oblast kultury, cestovního ruchu, památkové péče a péče o zvířata.

### Intenzivní vzdělávání pro budoucí herní vývojáře

V rámci dvanácti týdnů čeká na mladé tvůrce komplexní program vedený českými i zahraničními experty. Účastníci se zdokonalí v technických oblastech, jako jsou design, grafika či programování, ale i marketingu, přípravě byznys plánu a prezentačních schopnostech. Program zahrnuje také rozvoj tzv. měkkých dovedností, týmové spolupráce a poradenství v právní oblasti, a to včetně ochrany duševního vlastnictví.

> „Pražský herní akcelerátor je ukázkou toho, jak může město propojit vzdělávání a inovace. Program mladým lidem nabízí znalosti a zkušenosti, které využijí nejen při tvorbě her, ale i ve své další kariéře,“ doplňuje Renáta Králová, ředitelka odboru projektové podpory hl. m. Prahy, který ve spolupráci s Pražským inovačním institutem připravil a koordinoval vznik tohoto pilotního projektu.

### Odezva herní komunity

> „Je skvělé vidět, že Praha jde příkladem a systematicky podporuje herní vývoj. V této podobě, jakou má pražský akcelerátor, u nás dosud nic podobného nevzniklo. Podobné programy dlouhodobě fungují v zahraničí a mají pro celý sektor zásadní význam. Věřím, že i tento akcelerátor se stane trvalou součástí podpory mladých tvůrců v Česku,“ popisuje Pavel Barák, předseda Asociace českých herních vývojářů.

Pozitivní vnímání programu potvrzuje i zájem odborníků z herního průmyslu, kteří se do akcelerátoru zapojili jako lektoři a mentoři. Patří mezi ně významné osobnosti českého i zahraničního herního vývoje, například Jindřich Skeldal (Brány Skeldalu), Vladimír Geršl z CyberSail Consulting, Martin Boháč ze studia Allodium, Jaroslav Wágner ze SleepTeam (Polda, Bulánci), Jakub Guman z Warhorse Studios (Kingdom Come) či dánský nezávislý vývojář Hjalte Tagmose. Právní podporu navíc poskytne expert Jaroslav Menčík z Mavericks.

### Deset týmů s ambiciózními projekty

Do akcelerátoru bylo vybráno deset studentských týmů. Jejich projekty pokrývají široké spektrum žánrů, od logických Puzzle Adventure přes survival RPG až po edukativní strategické hry.

> „Máme radost, že se do akcelerátoru zapojily tak nadějné týmy studujících z pražských škol. Spojuje je nadšení, kreativita i ochota učit se novým věcem, spolupracovat a rozvíjet své projekty. Jsme přesvědčeni, že právě tento potenciál je klíčový pro další rozvoj herní tvorby v Praze,“ dodává Tomáš Lapáček, ředitel Pražského inovačního institutu.

Program vyvrcholí v listopadu akcí Demo Day, na které týmy představí své projekty odborníkům z herního průmyslu, investorům a vydavatelům. Studující budou mít také přístup k dalším příležitostem, jako jsou účast na konferenci GDS Prague nebo exkurze do předních herních studií.

O týmech:

* Shuffle House (ČVUT FEL) – Recollect: logická Puzzle Adventura se silným příběhem na téma amnézie
* MAW (FAMU) – MAW: detektivní adventura o vlčím detektivovi v totalitním prostředí
* Third Axis Game (ČVUT FEL) – W.A.R.D.: inovativní sci-fi tower defense hra
* TAI (ČVUT FEL) – Arcane Isle Survival: survival RPG s procedurálně generovanými světy
* Banana Games (ČVUT FEL) – Sweep To The Past: sci-fi platformer o uklízeči s cestováním časem
* Matte Gamers (UK) – Firm Master: edukativní hra o řízení firemních lidských zdrojů
* DARK7 Studio (Scholastika) – W.R.A.I.T.H.: hororová FPS inspirovaná folklórními legendami
* Phytocoenology (FAMU) – Phytocoenology: strategická hra o rozvoji ekosystému
* Frist Studios (SŠ Smíchovská) – Accelerus 2: logická FPS s manipulací rychlosti objektů
* Head Heist (VŠE/ČVUT FEL) – Head Heist: akční hra odehrávající se v myslích lidí
* Pražský herní akcelerátor zaštiťuje Pražský inovační institut ve spolupráci s Magistrátem hl. m. Prahy, Ministerstvem školství, mládeže a tělovýchovy a Českou asociací herních vývojářů. Dodavatelem obsahové části programu je společnost Active Radio a.s. Program je spolufinancován z prostředků Evropské unie v rámci iniciativy Prague Smart Accelerator+.
