---
title: "Praha prostřednictvím programu Twinning Learning získá přístup k nejlepším klimatickým řešením v Evropě"
author: MHMP
image: posts/mazur9.jpg
tags: [IT]
---

Praha díky městské společnosti Operátor ICT (OICT) bude mít příležitost dostat se k nejpokročilejším klimatickým řešením v Evropě. Zařadila se totiž mezi dvaadvacet měst v Evropě, která uspěla v unijním programu Twinning Learning v rámci výzvy NetZeroCities. Iniciativa pomáhá metropolím hledat cesty ke snižování emisí a dosažení klimatické neutrality.

Díky zapojení do programu Twinning Learning se Praha bude moci učit z projektů, které jiná města už úspěšně realizovala. Hlavní město tak získá přístup k ověřeným klimatickým opatřením, moderním metodám řízení energetiky, datovým nástrojům a zkušenostem z oblasti mobility, participace a správy městských politik. Výsledkem bude akční plán, který popíše konkrétní kroky, jak získané postupy aplikovat v praxi a přizpůsobit je místním podmínkám.

„To, že byla Praha prostřednictvím OICT vybrána mezi dvaadvacet měst z celé Evropy, je pro nás velkým uznáním. Účast v programu od NetZeroCities nám umožní sdílet zkušenosti s městy, která patří mezi evropské lídry v oblasti klimatické neutrality, a rychleji zavádět ověřená řešení zlepšující kvalitu života Pražanů,“ říká radní pro oblast ICT, Smart City, vědu, výzkum a inovace Daniel Mazur.

V rámci programu byla Praze přiřazena švédská Umeå – jedno z takzvaných Mission Cities. Jsou to města, která se zavázala dosáhnout klimatické neutrality již do roku 2030. Pro hlavní město se jedná o mimořádnou příležitost učit se od jednoho z nejpokročilejších evropských měst v oblasti klimatických opatření. Praha míří k dosažení klimatické neutrality do roku 2050, ke které se zavázala přijetím Klimatického plánu hl. m. Prahy v roce 2019.

„Téma klimatické neutrality je jednou z největších výzev současnosti. Zapojení do projektu nám umožní opřít se o reálné zkušenosti města, které dosahuje svých klimatických cílů rychle a systematicky. Zároveň Praze otevírá cestu k rychlejší klimatické transformaci. OICT zde hraje klíčovou roli jako koordinátor a garant inovací,“ uvádí Petr Suška, místopředseda představenstva OICT, pověřený řízením Úseku Smart City a inovací.

Evropská iniciativa NetZeroCities sdružuje desítky měst po celé Evropě a podporuje je ve vzájemném sdílení zkušeností a zavádění ověřených řešení do praxe. Praha bude prostřednictvím OICT zapojena do programu Twinning Learning, roční intenzivní spolupráce dvou měst zaměřené na sdílení zkušeností, ověřených řešení a procesů, které podporují transformaci měst směrem k udržitelnosti a energetické efektivitě.
