---
title: "Z městských pozemků zmizí do poloviny příštího roku zhruba 70 billboardů"
author: MHMP
image: posts/zabransky-kreslo.jpg
tags: [Majetek]
---

Pražští radní v pondělí schválili dohodu s billboardovou společností Czech Outdoor, díky které zmizí do poloviny příštího roku z pozemků hlavního města přibližně 70 billboardů. K vyklizení městských pozemků zejména u hlavních silničních tahů dojde nejpozději do konce června 2026. 

> „Dohoda je výhodná pro obě strany. Ukončíme šest probíhajících soudních sporů v různých procesních stádiích, které se běžně vlečou dlouhé roky a město by stály miliony korun. Společnost se zavázala billboardy odstranit nejpozději do 30. června 2026, přičemž do té doby bude hradit indexované nájemné,“ říká pražský radní pro majetek, transparentnost a legislativu Adam Zábranský.

Město historickou smlouvu z roku 1992 ukončilo výpovědí v roce 2021. Společnost Czech Outdoor se v jednotlivých soudních řízeních aktivně brání a zpochybňuje platnost výpovědi s tím, že smlouva trvá až do roku 2027. Na základě nájemní smlouvy bylo k 31. prosinci 2023 na pozemcích hlavního města umístěno celkem 74 reklamních zařízení.

> „Billboardy kolem silnic jsou přežitkem, který chybět nebude. Pokračujeme v započatém trendu, že nájemní smlouvy na umístění billboardů na městských pozemcích neprodlužujeme,“ doplňuje Adam Zábranský.

