---
title: "Praha bude testovat technologie 5G pro lepší monitorování dopravy ve městě"
author: MHMP
image: posts/mazur6.jpg
tags: [Doprava]
---

Hlavní město zahajuje nový projekt zaměřený na zlepšení monitorování a řízení dopravy s využitím moderních technologií 5G. Inovativní projekt bude realizován v tomto roce. Jeho cílem je zajistit lepší průjezdnost hlavních pražských tahů.

> „Praha se potýká s meziročním nárůstem aut, i tak je doprava v hlavním městě často plynulejší než v jiných srovnatelně velkých evropských metropolích. Od tohoto projektu očekáváme, že nám umožní nejen lépe monitorovat aktuální dopravní situaci, ale také efektivněji reagovat na případné dopravní komplikace např. v okolí tunelového komplexu Blanka tak, aby byla, pokud možno co nejvíce zachována průjezdnost hlavních tahů i při mimořádných událostech,“ uvádí první náměstek primátora pro oblast dopravy Zdeněk Hřib.

Projekt zahrnuje instalaci pokročilých a co nejvíc autonomních a lehce přemístitelných dopravních detektorů a umožní tak získávat aktuální informace o provozu. „Jedním z hlavních cílů projektu je zlepšit možnosti regulace vjezdů do městské zástavby a optimalizovat dopravní tok na klíčových komunikacích. Díky technologii 5G bude naše řízení dopravy schopno rychle a efektivně reagovat na měnící se dopravní situace,“ přibližuje radní pro Smart City, ICT, vědu, výzkum a inovace Daniel Mazur.

Projekt se zaměřuje také na zvýšení kapacit města pro využití dat z dopravních systémů a jejich následnou analýzu. Tato anonymizovaná data budou klíčová pro další rozvoj inteligentní regulace dopravy v Praze.

> „Projekt využívající 5G technologie při monitorování a řízení dopravy bude financován z Národního plánu obnovy. Jsme rádi, že můžeme na tomto projektu spolupracovat s naší partnerskou městskou společností Technická správa komunikací. Jsme přesvědčení, že nasazení 5G technologií umožní posunout správu dopravní infrastruktury v Praze na zcela novou úroveň,“ říká Petr Suška, místopředseda představenstva OICT, pověřený řízením Úseku Smart City a inovací.

Realizace projektu zahrnuje dvě klíčové oblasti: optimalizaci řízení světelných signalizací v okolí tunelového komplexu Blanka a pokročilou analýzu dat pro inteligentní regulaci vjezdů a výjezdů z městského okruhu na území městské části Prahy 6. V rámci projektu bude také testována komunikace mezi dopravní infrastrukturou a vozidly za pomoci 5G technologie.

> „Tento projekt představuje další krok ke zlepšení v oblasti inteligentní mobility v Praze. Zavedením 5G sítě a C-ITS prvků do systému řízení dopravy v Praze otevíráme nové možnosti pro efektivnější a bezpečnější dopravu. Projekt je příkladem inovativního řešení a klade si za cíl zavést moderní systém inteligentního řízení dopravy, který bude využívat potenciál 5G sítě a C-ITS technologií. Řešení zahrnuje instalaci moderního HW a SW vybavení pro monitorování dopravy v reálném čase, sdílení informací o dopravní situaci s řidiči a optimalizaci signálního plánu na křižovatkách,“ řekl Martin Pípa, náměstek generálního ředitele Technické správy komunikací.

Projekt je součástí širší strategie Prahy na rozvoj inteligentních dopravních systémů a udržitelné mobility. Díky těmto inovacím se Praha zařadí mezi přední evropské metropole využívající nejmodernější technologie pro monitorování městské dopravy.

Projekt „Demonstrativní aplikace využití 5G pro inteligentní monitoring, ovlivňování a řízení dopravy na území Hlavního města Prahy“ je financován z prostředků Národního plánu obnovy v rámci výzvy Ministerstva pro místní rozvoj „Demonstrativní aplikace ekosystému sítí 5G pro chytrá města, obce a regiony“.
