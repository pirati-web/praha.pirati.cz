---
title: "STAN a SPOLU zablokovaly granty na životní prostředí za 43 milionů. Program přitom Praha schválila už na podzim"
author: Piráti
image: posts/starostove-nepodporili.jpg
tags: [STAN, SPOLU]
---

**Pražští radní za STAN a SPOLU zablokovali přidělení dotací z Programu na podporu zlepšení stavu životního prostředí hl. města Prahy pro rok 2025, jehož vyhlášení sami loni v listopadu schválili. Mezi 133 žádostí doporučených hodnotící komisí mělo hlavní město rozdělit 42 800 000 korun. Nejčastěji měly finanční prostředky podpořit ekologickou výchovu a adaptaci a mitigaci klimatické změny. Přidělení dotací však podpořili pouze Piráti. Svým nehlasováním pro standardní tisk STAN a SPOLU vneslo nejistotu mezi 63 žadatelských subjektů, z nichž mnozí jsou Praze dlouhodobými partnery a hrají nezastupitelnou roli v české společnosti.**

>“Zablokování každoroční grantové výzvy ze strany STAN a SPOLU není ničím jiným než politickou hrou. Pro její vypsání ti samí radní, kteří dnes ruku nezvedli, loni v listopadu hlasovali, alokovali, a dokonce navýšili prostředky při hlasování o rozpočtu. Své zástupce měli koaliční partneři také v hodnotící komisi. Zdržováním a následně zablokováním zcela standardního tisku si berou za rukojmí nejen dotčené organizace, které zanechávají v nejistotě, ale také pražskou přírodu. Z úst SPOLU a STAN nezazněl jediný relevantní důvod pro tuto názorovou veleotočku,” říká Jana Komrsková, náměstkyně primátora pro životní prostředí a klimatický plán. 

Mezi subjekty, jejichž žádost o dotaci hodnotící komise doporučila schválit a radní za STAN a SPOLU nakonec svým hlasováním zařízli, patří mimo jiné Univerzita Karlova, Česká zemědělská univerzita, Junák - český skaut, Skautský institut, Český svaz ochránců přírody, Ukliďme Česko, Toulcův dvůr, Česká společnost ornitologická, Pěšky městem, Auto*Mat či Národní muzeum, ale také řada dalších menších subjektů pro jejichž činnost jsou granty klíčové. 

>“Přístup koaličních partnerů je opravdu zoufalý. Zejména u hnutí STAN, které se prezentuje jako hnutí podporující ekologii, přírodu a životní prostředí. Granty prošly zcela standardním procesem hodnocení podle schválených pravidel, jen se je v cílové rovince koaliční partneři rozhodli zablokovat. Pro dlouhodobé partnery města v oblasti ochrany přírody to rozhodně není dobrá zpráva. Vnáší to nejistotu do dosud bezproblémového vztahu,” říká Zdeněk Hřib, námětek pro dopravu a předseda Pirátské strany. 

>“Výzva k osobnímu jednání o neplnění programových slibů ze strany STAN a s SPOLU v Praze, kterou jsem minulý týden adresoval Vítu Rakušanovi a Petru Fialovi, se znovu ukazuje jako opodstatněná. Premiér Fiala už schůzku přislíbil. Od Víta Rakušana zatím jasné stanovisko nemám. Pritom jde o sliby, které jsou jednoznačně popsané v našem koaličním programovém prohlášení. Neplnění politických slibů vede ke zklamání lidí z politiky a posilování populistických a antisystémových hnutí a ohrožení demokracie. Proto veřejně vyzývám předsedu STAN Víta Rakušana, aby se k plnění slibů postavil čelem," doplňuje Hřib.

Do dotační výzvy pro rok 2025, kterou radní schválili včetně alokované sumy finančních prostředků loni v listopadu, bylo celkem přihlášeno 233 žádostí. Ze 190 formálně správných hodnotící komise na základě předem známých daných kritérií doporučila vyhovět 133 z nich od 63 žadatelských subjektů. Všechny podpořené projekty měly být dokončeny k poslednímu dni roku 2026.  

O finanční podporu mohli jednotlivci i organizace žádat na projekty v sedmi kategoriích: veřejná zeleň, cirkulární ekonomika, ochrana přírody, ekologická výchova, specifické projekty, výukové a vzdělávací projekty pro školy a adaptace a mitigace klimatické změny. Maximální výška jednotlivé dotace v kategoriích zaměřených na veřejnou zeleň, cirkulární ekonomiku, ochranu přírody a ekologickou výchovu nebo specifické projekty je 450 tisíc korun. Projekty v kategoriích zaměřených na adaptaci a zmírňování dopadů klimatické změny se mohly ucházet maximálně o 600 tisíc korun, výukové a vzdělávací programy pro školy mohly žádat až 900 tisíc korun.

Loni hlavní město v rámci stejného programu podpořilo celkem 145 projektů částkou 42 milionů korun. Letos se tak celková podpora projektů zlepšujících pražské životní prostředí měla dle předchozího rozhodnutí rady ještě navýšit a to o 800 tisíc korun.

| Opatření                                     | počet podaných žádost | počet formálně správných žádostí | počet žádostí navržených k poskytnutí dotace | Navrženo k poskytnutí (v tis. Kč) | 
|----------------------------------------------|-----------------------|----------------------------------|----------------------------------------------|-----------------------------------|
| I. Veřejná zeleň                             | 14                    | 11                               | 11                                           | 3 390                             |
| II. Cirkulární ekonomika                     | 24                    | 17                               | 9                                            | 3 010                             |
| III. Ochrana přírody                         | 34                    | 25                               | 22                                           | 5 840                             |
| IV. Ekologická výchova                       | 68                    | 56                               | 36                                           | 9 160                             |
| V. Specifické projekty                       | 11                    | 8                                | 6                                            | 1 900                             |
| VI. Výukové a vzdělávací programy pro školy  | 19                    | 19                               | 17                                           | 8 650                             |
| VII. Adaptace a mitigace klimatické změny    | 63                    | 54                               | 32                                           | 10 850                            |
| **Celkem**                                   | **233**               | **190**                          | **133**                                      | **42 800**                        |
