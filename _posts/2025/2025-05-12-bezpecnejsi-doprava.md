---
title: "Praha zlepší chodníky, zastávky i ulice. Do bezpečnější dopravy investuje přes 131 milionů korun"
author: MHMP
image: posts/hrib03.jpg
tags: [Doprava]
---

Rada hlavního města Prahy schválila navýšení rozpočtu Technické správy komunikací (TSK) o více než 131 milionů korun. Peníze jsou určené na opravy a rekonstrukce chodníků, zastávek a komunikací. Cílem je zlepšit prostředí města, zvýšit bezpečnost a komfort pro chodce, řidiče i osoby se sníženou schopností pohybu a orientace.

> „Tato investice má okamžitý dopad na každodenní život obyvatel. Opravíme například rozbité chodníky u škol, zastávky, kde lidé čekají na autobus, nebo přechody, které nebyly bezpečné. Nejde o velké stavby, ale jsou to konkrétní zlepšení, která budou realizována rychle a zvýší bezpečnost v ulicích,“ říká náměstek primátora pro dopravu Zdeněk Hřib.

> „Dopravní bezpečnost nejsou jen velké stavby nebo dlouhodobé koncepce. Jsou to i konkrétní místa v ulicích, která denně používají děti, senioři, rodiče s kočárky nebo lidé s omezenou pohyblivostí. Právě na ně se tato investice zaměřuje. Praha musí být městem, kde se člověk dostane do školy, do práce i na zastávku městské hromadné dopravy bezpečně a důstojně – bez výmolů, bariér a nevyhovujících přechodů. Jsem rád, že se nám daří rozvíjet i tyto menší, ale o to důležitější projekty, které mají přímý dopad na kvalitu každodenního života,“ uvádí primátor Prahy Bohuslav Svoboda.

Mezi konkrétní projekty patří opravy ulic Nad Krocínkou a Na Kocínce nebo modernizace autobusových zastávek na sídlišti Lehovec a v Hlubočepích. V rámci těchto projektů budou upraveny i křižovatky a přechody pro snazší pohyb chodců.

> „Vedle velkých dopravních staveb se soustředíme i na menší úpravy, které lidé vnímají nejvíc – cestou do školy, do práce nebo na nákup. Každá taková oprava zvyšuje kvalitu života ve městě,“ doplňuje Zdeněk Hřib.

Jedná se o projekty, které mají platné stavební povolení a jejichž realizace začne ještě letos prostřednictvím TSK.
