---
title: "Praha posiluje infrastrukturu pro elektromobilitu. V ulicích přibude 1 500 dobíjecích stanic"
author: MHMP
image: posts/beranek90.jpg
tags: [Doprava]
---

Hlavní město schválilo rozsáhlý projekt na vybudování sítě 1 500 rezidenčních nebo AC dobíjecích stanic. Investice v hodnotě 493 milionů korun bude z většiny financována z evropského Programu Doprava 2021–2027.

Nové dobíjecí stanice s výkonem do 22 kW budou umístěny po celém území metropole v letech 2026 až 2027. Cílem je zajistit dostupnou a spolehlivou infrastrukturu pro rozvíjející se elektromobilitu přímo v městské zástavbě. Typickým příkladem jsou sídliště nebo veřejná parkoviště typu P+R.

Na realizaci projektu se podílí dvě klíčové městské společnosti - Technická správa komunikací hl. m. Prahy, a.s. (TSK) a Technologie hl. m. Prahy, a.s. (THMP). Ty si počet nabíječek rozdělí přibližně na polovinu, přičemž THMP bude umisťovat nabíjecí body do rezidenčních čtvrtí a TSK na veřejná parkoviště P+R a do parkovacích domů. 

> „V Praze postupně vybudujeme síť zhruba 1 500 veřejných dobíjecích bodů, které lidem umožní pohodlně dobíjet elektromobily přímo v ulicích města. Celková investice se pohybuje okolo 493 milionů korun, přičemž většinu nákladů pokryjí evropské prostředky z Programu Doprava. Cílem je odstranit jednu z hlavních bariér rozvoje elektromobility – tedy nedostatek dostupné infrastruktury – a zajistit, aby moderní doprava byla reálně použitelná pro obyvatele celé Prahy,“ říká náměstek primátora hl. m. Prahy pro dopravu Jaromír Beránek. 

> „Aby byla elektromobilita v Praze funkčním řešením, potřebujeme dostupnou, spolehlivou a systematicky rozvíjenou infrastrukturu. Právě spolupráce městských společností a využití evropských prostředků nám umožňuje budovat dobíjecí síť efektivně, koordinovaně a s ohledem na veřejný prostor,“ dodává Michal Hroza, náměstek primátora hl. města Prahy pro oblast infrastruktury.

Všechny stanice budou veřejně přístupné nonstop a nabídnou moderní způsoby plateb včetně QR kódů (platba kartou), čipů a roamingu. Systém bude navíc vybaven inteligentním řízením zátěže, aby nebyla přetěžována elektrická síť a balancoval poskytovaný výkon mezi připojená vozidla podle jejich aktuální potřeby a volnou distribuční kapacitou v elektrické síti.

> „Rozvoj dobíjecí infrastruktury je nezbytnou podmínkou pro další rozvoj elektromobility v Praze. Tento projekt umožní vznik husté a dostupné sítě dobíjecích stanic přímo v městské zástavbě. Pomalé nabíjení chápeme jako veřejnou službu a součást městské infrastruktury. Má sloužit i vozidlům zajišťujícím služby občanům a má být jakousi pojistkou dostupnosti na rozdíl od rychlého nabíjení, které je naopak doménou volného trhu,“ vysvětluje účel tzv. pomalého nabíjení v ulicích metropole Tomáš Jílek, předseda představenstva THMP.
