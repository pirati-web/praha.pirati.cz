---
title: "V Praze vyrostou další odjezdové panely na zastávkách i totemy pro zvýraznění stanic metra a železnice"
author: MHMP
image: posts/hrib06.jpg
tags: [Doprava]
---

Rada hl. m. Prahy schválila strategii implementace dalších typů informačních a navigačních prvků v rámci projektu Čitelná Praha: elektronických odjezdových panelů a totemů, neboli prvků dálkové navigace pro zvýraznění jednotlivých stanic metra nebo železnice. Do roku 2030 by mělo v Praze vyrůst více než 550 odjezdových panelů a 150 totemů.

Velkoplošné elektronické odjezdové panely byly v posledním roce nainstalovány organizací ROPID na 24 významných tramvajových a autobusových zastávkách a letos by jich mělo přibýt dalších 35. Kromě toho nainstalovala společnost Technologie hl. m. Prahy menší odjezdové panely do 30 zastávkových přístřešků a letos by měly být doplněny další desítky takových zastávek.

V obou případech se jedná o informační tabule zobrazující aktuální informace o odjezdech veřejné dopravy všem cestujícím přímo tam, kde čekají na dopravní prostředek. Další variantou, která se aktuálně testuje v zastávkách Palackého náměstí a Nádraží Libeň, je elektronický panel zabudovaný přímo do zastávkového označníku. 

Cílem implementace nových technologií je zlepšení podmínek pro cestující, podpora udržitelného pohybu ve městě a zvýšení celkové informační jistoty ve veřejném prostoru pro cestující nebo pěší.

> „I letos pokračujeme v instalaci nových digitálních odjezdových panelů. K loňským 54 přibude dalších až 85! Podstatnou výhodou téhle technologické vychytávky je, že čerpají data o aktuálních odjezdech z městské datové platformy Golemio. Praha díky tomu může panely řádně soutěžit a za stejné peníze pořídit až třikrát více panelů než dříve! Podle ohlasů veřejnosti jsou právě takové online informace to hlavní, co lidé na zastávkách potřebují. A jednoznačně se ukazuje, že mají své místo i v dnešní době chytrých telefonů,“ vysvětluje Zdeněk Hřib, 1. náměstek pražského primátora pro oblast dopravy.

Díky napojení na datovou základnu společnosti Operátor ICT a propojení s jednotlivými dopravními dispečinky je zde možné zobrazit také aktuální provozní informace o mimořádnostech v dopravě nebo upozornění na aktuální výluky.

Schválená strategie pak určuje další osazování jednotlivých typů panelů v budoucích letech na konkrétní zastávky. Cílem je osadit do roku 2030 více než 550 zastávek buďto samostatně stojícím velkoplošným panelem, nebo menším panelem v přístřešku, případně malým panelem zabudovaným v označníku.

> „Díky napojení na datovou základnu Operátora ICT a propojení s jednotlivými dopravními dispečinky je zde možné zobrazit také aktuální provozní informace o mimořádnostech v dopravě nebo upozornění na aktuální výluky. Zároveň jsou data z Golemia otevřená a tím pádem je může použít a zobrazit kdokoliv a v jakémkoliv zařízení nebo aplikaci. Data o aktuálních odjezdech jsou tak například i v prostorách obchodních center, ve školách se používají při výuce anebo se zobrazují v aplikacích jako je PID Lítačka, Google Maps nebo na Seznamu,“ uvádí Benedikt Kotmel, člen představenstva pražské městské společnosti Operátor ICT odpovědný právě za datovou platformu Golemio.

Praha také schválila plošnou instalaci až 150 totemů. „Totem je nový navigační prvek, který pomáhá cestujícím snadno najít vstupy do stanic metra, železničních zastávek i klíčových dopravních uzlů. Jeho hlavním úkolem je zlepšit orientaci cestujících ve městě a usnadnit přestupování,“ upřesňuje ředitel ROPID Petr Tomčík.

Totemy budou umisťovány primárně na stožáry veřejného osvětlení nebo trakčního vedení, v některých případech na samostatné konstrukce. Díky grafickému zpracování studia Side2 a architektonickému návrhu ateliéru A69 se podařilo vytvořit prvek, který propojuje estetiku s funkčností a přirozeně zapadá do městského prostředí.

V uplynulém období byly otestovány prototypy totemů na pěti místech v Praze – jedná se o Palackého náměstí, Malostranskou, Háje, Eden a Rajskou zahradu – a vybrána byla finální varianta prosvětlených kostek o rozměru cca 1 m3.

> „Jen za letošní rok je v plánu osadit cca 100 totemů jak u jednotlivých stanic metra, tak i vlakových nádraží. Naprostá většina by měla být osazena nejpozději do roku 2026. Totemy bude instalovat a udržovat městská společnost Technologie hlavního města Prahy, jakožto správce veřejného osvětlení, na němž budou totemy většinou zavěšeny. Navazujeme tak na úspěšnou spolupráci s organizací ROPID započatou na projektu odjezdových panelů. Technologie hlavního města Prahy zároveň chystá možnost zobrazovat aktuální informace z dopravy na dalších digitálních formátech městského mobiliáře,“ dodává předseda představenstva Technologie hl. m. Prahy Tomáš Jílek.
