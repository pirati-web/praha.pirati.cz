---
title: "Pražská dopravní a inovační transformace na plné obrátky"
author: MHMP
image: posts/praha-skyline-10.jpg
tags: [Koalice]
---

V oblastech svěřených Pirátům Praha prochází pozoruhodnou proměnou, která mění infrastrukturu města a zlepšuje kvalitu života jejích obyvatel. Pražská dopravní a inovační transformace jede doslova na plné obrátky. Zdeněk Hřib, první náměstek primátora pro oblast dopravy, nedávno oznámil dokončení oprav Barrandovského mostu o rok dříve, než bylo původně plánováno. Díky inovativním technologiím UHCP se prodloužila jeho životnost o desítky let. Motoristé už něm mohou cestovat naprosto bezpečně, poté co byl most roky v havarijním stavu. 

Pokračuje se také ve výstavbě metra D, což je jedna z největších dopravních investic, která se v této době v naší zemi staví a kolem metra D v budoucnu vznikne nová rozsáhlá bytová výstavba. Praha zažívá tramvajový boom. Byly zprovozněny nové tramvajové trati do Slivence, do Libuše, na Dědinu a také prodloužena trať až ke stanici metra Pankrác. Další stavební povolení je na tramvajové trati Počernická, Malovanka – Strahov, Olšanská – Habrova, Libuš – Nové Dvory a Muzeum. Odstartovala také revitalizace a výstavba nové tramvajové trati na horní části Václavského náměstí. Ve výrobě jsou nové tramvaje Škoda ForCity Plus 52T a první kus na pilotní testování dorazí do Prahy už brzy. Příští rok touhle dobou bude dokončena stavba Dvoreckého mostu, který bude součástí tramvajového okruhu. Společně se Středočeským krajem se soutěží nové vlaky. Jedná se o zakázku cenově srovnatelnou s nákupem stíhaček F-35.

Přes všechny úspěchy nám ale ještě zbývá “odškrtnout” několik bodů z programového prohlášení. V něm jsme se s koaličními partnery před dvěma lety společně zavázali zreformovat parkování v Praze a vyřešit zbytný tranzit na Smetanově nábřeží, kde dochází ke zpožďování tramvají.

Koaliční partneři SPOLU a STAN mají návrh řešení obou problémů na stole, ale blokují je, ačkoliv jsou výslovně uvedeny v koaličním programovém prohlášení, pro které všichni jednomyslně hlasovali.
V oblasti ekologie se Jana Komrsková, náměstkyně pro životní prostředí a klimatický plán, zaměřuje na rozvoj sběrných dvorů a rozvoj efektivnějšího sběru a třídění odpadu. Probíhá pilotní projekt dynamického svozu skla. Pokračuje výsadba milionu stromů. Finišuje 100milionová revitalizace parku na Vítkově a jsme zhruba v polovině rekonstrukce náměstí Jiřího z Poděbrad, která přinese lepší hospodaření s vodou i více klidu a zeleně a proběhla také tolik potřebná výstavba nového moderního sídla Záchranné stanice pro volně žijící živočichy v Jinonicích, kterou otevřeme v polovině dubna. Vysoutěžili jsme také zhotovitele komplexu Arktida v naší zoologické zahradě, tam je odhadovaná cena 760 milionů korun.  

Adam Zábranský, radní pro oblast majetku, posiluje veřejnou kontrolu městských společností a efektivitu městských smluv, což vedlo k výraznému zvýšení příjmů do městské kasy. Přesoutěžením starých nájemních smluv na lukrativní nebytové prostory v centru loni Praha vydělala o 55 milionů korun více​.

Změna pravidel pro prodej městských pozemků také jen za prvních 14 měsíců vydělala 37 milionů korun navíc. Veřejnost má nyní lepší také přístup k informacím o městských společnostech a jejich hospodaření. 

V oblasti inovací radní pro oblast ICT, Smart Cities, vědu, výzkum a inovace Daniel Mazur představil chytrý plánovač tras nové generace v aplikaci Lítačka, který umí plánovat nejvýhodnější cestu po městě a kombinovat různé způsoby dopravy od auta, přes sdílená kola, po MHD. Digitalizace městských služeb na Portálu Pražana pokračuje, stejně jako podpora inovačních akcí a programů. Letos otevřeme zrekonstruované Planetárium s nejmodernější promítací technologií na světě a budeme pokračovat v přípravě pražského vědecko-technologického parku. 

Praha je na cestě stát se modernějším a udržitelnějším městem, které je připraveno na budoucí výzvy. 

Na plné obrátky také pracují naše předsedkyně a předsedové výborů. Magdalena Valdmanová – v oblasti bydlení – ve spolupráci s Pražskou developerskou společností pracuje možnostech navýšení bytů v bytovém fondu Prahy. Podílí se na zvýšení dostupnosti bydlení s akcentem na podporované profese, samoživitelky a sociálně potřebné a zdravotně znevýhodněné osoby. Jiří Brůžek – v oblasti výchovy a vzdělávání – se angažoval především v mapování tématu dostupnosti hygienických a menstruačních potřeb na školách a nastavení dalších kroků, aby se situace celkově zlepšila. Průběžně také řeší nedostatečnou kapacitu středních škol. Viktor Mahrik – v oblasti infrastruktury – aktivně hájil zájem hlavního města v pracovní skupině Nové Holešovice, kontroverzního společného podniku města a soukromých developerů. Mahrik monitoruje také agendu reklamního prostoru ve městě. Jaromír Beránek, předseda Výboru pro zahraniční vztahy a EU fondy, se podílel na přípravě pražské expozice v rámci prestižního veletrhu Smart City Expo World Congress v Barceloně, kde rovněž sám vystoupil v rámci dvou panelových diskusí jako odborník na městské inovace. Z pozice člena výkonného výboru prg.ai se také podílel na přípravě výzvy českým vládám k prioritizaci investic do výzkumu a implementace technologií na bázi umělé inteligence.

