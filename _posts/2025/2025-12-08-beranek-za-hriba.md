---
title: "Beránek za Hřiba, Slabihoudek za Pospíšila. Krajské fórum Pirátů schválilo personální změny v pražské radě "
author: MHMP
image: posts/novaradnice33.jpg
tags: [IT]
---

Praha, 8. prosince 2025 – Souhlasem s personálními změnami v radě hl. města Prahy skončilo víkendové hlasování krajského fóra pražských Pirátů. Stejně jako o podobě koaliční smlouvy hlasovala krajská členská základna také o jejich následných změnách. Zastupitelský klub Pirátů tak od svých krajských spolustraníků získal mandát k prohlasování výměny na pozici náměstka pro dopravu – Zdeňka Hřiba nahradí Jaromír Beránek a v gesci kultury, kde Jiřího Pospíšila vystřídá Tomáš Slabihoudek. K personálním změnám dojde během čtvrtečního zasedání pražského zastupitelstva. 

> „Piráti dodržují svá pravidla nekumulace plně placených funkcí. S ohledem na to, že se Zdeněk Hřib stal poslancem, na pozici náměstka pro dopravu nominoval magistrátní zastupitelský klub zkušeného zastupitele Jaromíra Beránka. Zastupitelský klub SPOLU paralelně také žádá o změnu v Radě na místě náměstka Jiřího Pospíšila. Nově se náměstkem má stát Michal Hroza z TOP 09, ponechá si přitom dosavadní gesci infrastruktury. Gesce po Jiřím Pospíšilovi má převzít Tomáš Slabihoudek, který se stane uvolněným radním,” říká k předloženým změnám předseda zastupitelského klubu Pirátů Daniel Mazur a dodává, že aby nevzrostl počet uvolněných politiků, má u SPOLU současně dojít k oduvolnění postu předsedy Výboru pro energetiku Jana Chabra (TOP 09).

Jaromír Beránek doposud zastával post neuvolněného předsedy Výboru pro zahraniční vztahy a EU fondy zastupitelstva hl. města Prahy. V této pozici, dle koaliční smlouvy náležící Pirátům, jej nahradí pražská zastupitelka Gabriela Lněničková. 

Všechny změny předložené k hlasování pražskému sdružení Pirátů, které probíhalo od 5. do 8. prosince, byly předtím projednány s koaličními partnery. S personálními změnami v současné pražské koalici souhlasilo 94 % členů krajského sdružení Piráti Praha. 
