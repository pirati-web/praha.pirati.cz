---
title: "Piráti nesouhlasí s prodejem bývalé budovy radnice v Praze 10, v objektu by mohl vzniknout školský kampus"
author: Piráti
image: posts/komrskova01.jpg
tags: [Praha 10]
---

Praha, 10. listopadu 2025 – Piráti nesouhlasí se záměrem prodeje komplexu budov bývalého sídla radnice MČ Praha 10 a KD Eden. Koalice Prahy 10  (ODS, TOP09 a Koalice Vlasta) plánuje prodej nemovitostí, jenž jsou v majetku hl. města a Praze 10 jsou svěřené do péče, za 1,1 miliardy Kč. Na pondělním jednání pražské rady Piráti předložili tisk, který žádá projednání záměru na zasedání zastupitelstva s nesouhlasem tohoto prodeje.

> „Prodej komplexu budov chátrající bývalé radnice Prahy 10 a KD Eden s výbornou dopravní a občanskou obslužností přichází v době, kdy je potřeba efektivně a rychle řešit rozšíření středoškolských kapacit v Praze. S ohledem na lokalitu i platné stavební povolení, které umožňuje přepracování projektu, se přímo nabízí využít nemovitosti na vybudování nového středoškolského kampusu s lyceem i speciální základní školou. Nechat budovy bezúčelně chátrat a následně je prodat Piráti nepovažují za postup v souladu s péči řádného hospodáře,” říká náměstkyně primátora pro životní prostředí a klimatický plán Jana Komrsková.

Ještě v minulém volebním období MČ Praha 10 na opravy bývalého sídla radnice na Vršovické 68 vyjednala s hl. městem Prahou bezúročnou půjčku ve výši půl miliardy. Kromě této půjčky měla Praha 10 vyjednanou také dotaci od Ministerstva životního prostředí ve výši zhruba 200 milionů korun. Jednou ze zvažovaných variant budoucího využití bylo právě posílení školských kapacit. Nemovitosti tak mohly sloužit jako školské budovy. Současné vedení desáté městské části však jakýkoliv dialog utnulo a prosazuje pouze jejich prodej. 

> „Rozumíme snaze MČ Praha 10 vyřešit situaci s radnicí, ale nedává nám smysl, aby prodávala lukrativní pozemky o rozloze 14 tis. m2 v rozvojové lokalitě, zvlášť, když na nich stojí budovy, které by se daly využít pro potřeby rozšíření kapacit středních škol mnohem rychleji než stavět nové školy,” říká radní pro majetek, transparentnost a legislativu Adam Zábranský, který radě hl. města předložil tisk s nesouhlasným stanoviskem k prodeji. Hlavní město by mělo být seznámeno s tím, kam a jak přesně plánuje do budoucna nabyté finanční prostředky Praha 10 investovat.
