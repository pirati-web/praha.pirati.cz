---
title: "Praha spouští revoluci v třídění oblečení prostřednictvím nového portálu a zároveň si nechala zpracovat exkluzivní data o návycích Pražanů"
author: MHMP
image: posts/komrskova01.jpg
tags: [Životní prostředí]
---

Nezisková organizace Oděvní banka ve spolupráci s hlavním městem a za podpory Ministerstva životního prostředí ČR oficiálně představila nový projekt Obleč Prahu. Unikátní portál má za cíl motivovat obyvatele metropole k efektivnímu třídění a recyklaci textilu a zároveň posílit principy cirkulární ekonomiky v hlavním městě.

> „Víme, že v pražských popelnicích tvoří textil přibližně dvě procenta odpadu. Jedná se o tisíce tun textilu, které mohou ještě posloužit dalším. Proto velmi fandím projektu Obleč Prahu, který jde naproti naším snahám o předcházení vzniku odpadu. Chceme být městem, které inspiruje ostatní, jak efektivně nakládat s textilem. Chceme, aby se cirkulární ekonomika stala přirozenou součástí života Pražanů,“ říká náměstkyně primátora hl. m. Prahy pro oblast životního prostředí Jana Komrsková.

> „Podobné společné iniciativy jsou klíčem k tomu, abychom podpořili cirkularitu textilu a naplnili cíle v oblasti oběhového hospodářství. Každý rok u nás vyhodíme tisíce tun oblečení. Projekt Obleč Prahu je skvělá aktivita, která nám ukazuje, že staré věci nemusí končit v popelnici nebo na skládce, ale tak jako 68 % pražské populace je můžeme odložit do sběrných kontejnerů na textil, díky čemuž vyřazené kousky dostanou druhý život a poslouží někomu dalšímu,“ uvádí ministr životního prostředí Petr Hladík a dodává: „Důležité je přemýšlet také nad způsobem pořizování nového oblečení, které můžeme získat nejen nákupem v obchodech, ale například swapem či pořízením v second handech. Tento přístup zohledňuje již více než polovina Pražanů. Cílem Ministerstva životního prostředí je nejen snížit celkové množství textilního odpadu, ale také zvýšit míru recyklace. A právě nový web projektu oblecprahu.cz ukazuje, jak správně naložit s textilem – přehledně a prakticky pro každého. Spojení města, státu, firem i neziskovek v tomto projektu je skvělým příkladem toho, jak se dají dobré věci dělat společně. A já doufám, že se tento přístup brzy rozšíří i do dalších měst a obcí po celé republice.“

Portál nabízí nejen přehled sběrných míst, ale i praktické rady, jak dát oblečení druhou šanci. Projekt propojuje stát, město, firmy i neziskové organizace v boji proti plýtvání a zbytečnému odpadu v oblasti textilu.

Součástí zahájení celého projektu, kterého se zúčastnila náměstkyně primátora hl. m. Prahy Jana Komrsková a ministr životního prostředí Petr Hladík, bylo také představení výsledků exkluzivního průzkumu agentury STEM, který mapoval, jak Pražané nakládají se svým šatníkem.

Data například ukázala, že téměř 60 % lidí utratilo od začátku roku méně než 2 000 Kč za nové oblečení, což naznačuje rostoucí trend uvědomělého nakupování. Více než 40 % respondentů také odpovědělo, že nikdy nenakoupilo v second handu, ačkoliv právě tato volba je jedním z klíčových prvků cirkulární ekonomiky. Z průzkumu pak také vyplynulo, že každý druhý Pražan třídí oblečení jen jednou ročně nebo méně často, což ukazuje na velký potenciál ke zlepšení.

Bez zajímavosti není také skutečnost, že 68 % lidí využívá kontejnery na textil, ale jen 17 % vědomě daruje oblečení charitativním organizacím, nebo že až 14 % obyvatel stále vyhazuje oblečení do směsného odpadu – nejčastěji s odůvodněním, že je „už nenositelné“. Více než třetina respondentů pak uvedla, že nemá přehled, kam konkrétně oblečení z kontejnerů putuje, a 25 % Pražanů by více třídilo, kdyby mohli darovat oblečení přímo konkrétním lidem v nouzi.

> „Díky portálu [oblecprahu.cz](https://oblecprahu.cz/?password-protected=login&redirect_to=https%3A%2F%2Foblecprahu.cz%2F) chceme lidem ukázat, že třídění oblečení není jen o ekologii, ale i o pomoci druhým a chytrém nakládání se zdroji,“ vysvětluje ředitelka Oděvní banky Dana Pavlousková. Za vznikem portálu stojí nejen Oděvní banka, ale také významná podpora Magistrátu hl. m. Prahy a záštita náměstkyně primátora hl. m. Prahy Jany Komrskové. Magistrát rovněž významně podpořil dnešní oficiální představení projektu bezplatným pronájmem prostor Clam-Gallasova paláce, což umožnilo tuto důležitou akci uskutečnit v přívětivém a dostupném prostředí. Podle ředitelky Dany Pavlouskové si Oděvní banka této podpory velmi váží a děkuje za důvěru a partnerství při prosazování principů udržitelnosti a cirkulární ekonomiky v hlavním městě.

Velmi významná pro vznik projektu byla také podpora soukromého sektoru v podobě hlavního sponzora projektu JT International. „Podpora cirkulární ekonomiky a odpovědného nakládání se zdroji je dlouhodobou součástí našich závazků v oblasti společenské odpovědnosti. Projekt oblecprahu.cz vnímáme jako skvělý příklad spojení inovace, udržitelnosti a konkrétní pomoci komunitě. Jsme hrdí, že můžeme být součástí této iniciativy, která přispívá k lepší budoucnosti pro Prahu i její obyvatele,“ doplňuje Eva Prokešová, manažerka komunikace společnosti JT International.
