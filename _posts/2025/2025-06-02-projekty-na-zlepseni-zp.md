---
title: "Praha podpoří projekty na zlepšení životního prostředí částkou téměř 43 milionů korun. Dotace se oproti loňsku zvýšily o 800 tisíc korun"
author: MHMP
image: posts/komrskova04.jpg
tags: [Životní prostředí]
---

Pražští radní v pondělí schválili přidělení dotací na základě vyhlášeného Programu na podporu zlepšení stavu životního prostředí hlavního města Prahy pro rok 2025. Hlavní město mezi 133 úspěšných žádostí rozdělí celkem 42 800 000 korun. Nejčastěji finanční prostředky poputují na ekologickou výchovu a adaptaci a mitigaci klimatické změny.

> „Podpořené projekty svou kvalitou a opravdu pestrou škálou činností dokazují, že pro přírodu toho umíme a můžeme dělat mnoho. Od ochrany a návratu jednotlivých druhů přes úpravy a ochrany krajiny,“ říká náměstkyně pro životní prostředí a klimatický plán Jana Komrsková.

Do dotační výzvy pro rok 2025, kterou hlavní město zveřejnilo loni v listopadu, bylo celkem přihlášeno 233 žádostí, ze 190 formálně správných hodnotící komise na základě daných kritérií doporučila vyhovět 133 z nich od 63 žadatelských subjektů. Všechny podpořené projekty by měly být dokončeny k poslednímu dni roku 2026.

O finanční podporu mohli jednotlivci i organizace žádat na projekty v sedmi kategoriích: veřejná zeleň, cirkulární ekonomika, ochrana přírody, ekologická výchova, specifické projekty, výukové a vzdělávací projekty pro školy a adaptace a mitigace klimatické změny. Maximální výška jednotlivé dotace v kategoriích zaměřených na veřejnou zeleň, cirkulární ekonomiku, ochranu přírody a ekologickou výchovu nebo specifické projekty je 450 tisíc korun. Projekty v kategoriích zaměřených na adaptaci a zmírňování dopadů klimatické změny se mohly ucházet maximálně o 600 tisíc korun, výukové a vzdělávací programy pro školy mohly žádat až 900 tisíc korun.

Loni hlavní město v rámci stejného programu podpořilo celkem 145 projektů částkou 42 milionů korun. Letos se tak celková podpora projektů zlepšujících pražské životní prostředí navýšila o 800 tisíc korun.
