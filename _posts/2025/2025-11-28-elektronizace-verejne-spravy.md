---
title: "Odborná porota ocenila pražský magistrát v oblasti elektronizace veřejné správy"
author: MHMP
image: posts/mazur10.jpg
tags: [IT]
---

V Obecním domě se v pondělí 24. listopadu 2025 uskutečnilo vyhlášení 20. ročníku soutěže Egovernment The Best 2025, která vybírá nejlepší projekty elektronizace veřejné správy za končící rok. Letos znovu uspěl Magistrát hl. m. Prahy, který v kategorii měst skončil na 3. místě za pilotní projekt elektronizace procesů a povolování záborů v Praze. V loňském roce pražský magistrát dokonce zvítězil s projektem APLIKACE pro Závazné koordinované stanovisko – rychle a bezchybně.

> „Vyřizování žádostí o zábory veřejného prostranství, například pro stavbu lešení při rekonstrukcích budov, je dlouhý proces s řadou schvalujících instancí. Naším cílem je tento proces zdigitalizovat a zjednodušit tak život občanům a podnikatelům. Úřady má obíhat sama žádost, ne lidé s papíry v tašce. Pilotní fáze projektu se týká stavebních záborů na komunikacích v městské části Praha 1, které byly digitalizované v rámci Portálu Pražana,“ uvádí Daniel Mazur, radní hl. m. Prahy pro oblast ICT, Smart City, vědy, výzkumu a inovací.

> „Prosazovat celopražsky významné projekty je pro mě vždy velká výzva a jsem rád, že zrovna tento projekt, který bude mít velký dopad na služby poskytované Magistrátem hlavního města Prahy a městskými částmi, obdržel tuto pro nás významnou cenu,“ říká Jiří Károly, ředitel odboru informatických činností Magistrátu hl. m. Prahy.

Hlavní město úspěšně pokračuje v dlouhodobém procesu s cílem zefektivňovat chod úřadu a zároveň zjednodušovat komunikaci občanů s úřadem. Tuto snahu nyní znovu ocenil magazín Egovernment, který ve spolupráci se společností ICZ, každoročně pořádá soutěž Egovernment The Best.

Mezi nejzajímavějšími projekty v oblasti elektronizace veřejné správy letos v soutěži uspěl pražský magistrát s pilotním projektem elektronizace procesů a povolování záborů v Praze, když získal 3. místo v kategorii měst. Realizátorem tohoto záměru pro hlavní město byla společnost Marbes s.r.o.

Už v loňském ročníku přitom Magistrát hl. m. Prahy ocenění obdržel, neboť v kategorii měst zvítězil s projektem nazvaným APLIKACE pro Závazné koordinované stanovisko – rychle a bezchybně.

Egovernment The Best 2025 je tradiční soutěžní sbírka nejzajímavějších projektů elektronizace veřejné správy v Česku. Soutěž je pravidelně vyhlašována celkem ve čtyřech kategoriích: projekty obcí, měst, krajů a také centrální projekty. Jejím smyslem je touto cestou shromáždit a prezentovat projekty, které byly v rámci státní a veřejné správy v daném roce realizovány a mohou být inspirativní ostatním.
