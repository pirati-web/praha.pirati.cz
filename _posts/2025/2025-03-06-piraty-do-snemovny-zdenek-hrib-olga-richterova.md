---
title: "Pražské Piráty do sněmovny povede duo Zdeněk Hřib a Olga Richterová"
author: Piráti Praha
image: posts/skupina.jpg
tags: [Kampaň]
---

Praha, 6. března 2025 – Pražští Piráti zvolili Olgu Richterovou svou volební lídryní. Místopředsedkyně strany a poslankyně získala důvěru krajského fóra a spolu s předsedou strany Zdeňkem Hřibem povede pražskou kandidátku do podzimních sněmovních voleb. Hlavními pirátskými tématy v nich jsou moderní stát, vzdělávání a dostupné bydlení. 

> „Děkuji Pirátkám a Pirátům za projevenou důvěru v této volbě Jsem člověk výsledků. Prosazuji reálná řešení v dostupnosti bydlení, úrovni životních nákladů a modernizaci státu. Jejich součástí jsou i problémy, které denně řeší rodiče s dětmi. Jako poslankyně jsem strávila stovky hodin na jednáních, která vedla ke konkrétním pozitivním změnám. Výsledkem mé práce je mimo jiné vyšší podpora v nezaměstnanosti v prvních dvou měsících, vyšší rodičovský příspěvek, dětské skupiny i možnost rodičů být se svými dětmi v nemocnicích,” říká pražská lídryně Olga Richterová a ke svému zvolení dodává: „My, Piráti, jsme jedinou skutečnou změnou a od Pražanů potřebujeme silný mandát, abychom ve výsledcích pro Prahu mohli pokračovat.”

Olga Richterová na svých tématech úzce spolupracuje s odborníky, a to i v rámci kampaně. Dalšími oblastmi, do nichž směřuje své úsilí, je plán Republika v pohybu a modernizace tuzemské ekonomiky. 

V nadcházející kampani bude po boku Zdeňka Hřiba, předsedy strany a superlídra Pirátů do letošních sněmovních voleb. „Olga je skutečnou odbornicí na prorodinnou a sociální politiku, které se dlouhodobě věnuje. S hlavním městem je spjata už z dob svých komunálních politických začátků na Praze 10. Při své dosavadní práci vždy prosazovala to, co je pro Piráty i mladé lidi důležité. A to jsou řešení krize bydlení, snižování životních nákladů, zmírňování překážek pro lidi s hendikepem, osekávání byrokratických buzerací a podpora mladých rodin. Těším se na další blízkou spolupráci v kampani,” dodává Zdeněk Hřib. 

Členové krajského sdružení Praha se ve čtvrtečním hlasování rozhodovali mezi Olgou Richterovou a místopředsedou pražské buňky, zastupitelem MČ Praha 9 a expertem na energetiku Václavem Vislousem.

PhDr. [Olga Richterová, PhD.](https://olgarichterova.cz/o-mne/) je od roku 2017 poslankyní Parlamentu České republiky, kam kandidovala jako korpusová lingvistka a zastupitelka MČ Praha 10. Od roku 2021 je místopředsedkyní Poslanecké sněmovny ČR. V oblasti prorodinné a sociální politiky prosadila řadu pozitivních změn, například rodinnou péči pro dětí do tří let, která nahradila tu ústavní, zvyšování rodičovského příspěvku nebo zkrácení insolvence na 3 roky a zpřísnění podmínek splácení, které pomůže lidem dostat ze z dluhové pasti a šedé ekonomiky. Podílela se na přípravě zákona o dostupném bydlení. 
V minulých volbách dostala Olga Richterová od pražských voličů třetí nejvyšší počet preferenčních hlasů, konkrétně 32 888.
