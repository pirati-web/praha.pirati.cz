---
title: "Piráti se odmítají podílet na trestném činu. Revitalizaci stanice Nové Holešovice má podle nich dokončit Pražská developerská společnost"
author: MHMP
image: posts/hrib06.jpg
tags: [Územní plánování]
---

Praha, 18. února 2025 – Piráti nepodpoří svými hlasy pokračování projektu Nové Holešovice, pokud bude znovu předložen k projednání pražské radě. Důvodem je, že nedošlo k žádným změnám smluv, které by reálně vylepšily postavení Dopravního podniku v celém projektu. Několikaměsíční činnost pracovní skupiny Nové Holešovice ustanovené zastupitelstvem hl. města Prahy tak nevedla k požadovanému výsledku. Stále také existuje důvodné podezření, že v celém projektu hrály roli úplatky ve výši desítek milionů korun. 

Pracovní skupina Nové Holešovice vznikla na zadání zastupitelstva hl. m. Prahy v květnu minulého roku. Několik měsíců se zabývala otázkami kolem projektu a na závěr se vyjádřila hlasováním o pokračování společného podniku Nové Holešovice. Zástupce Pirátů nehlasoval pro konečné závěry pracovní skupiny pro jejich nedostatečnost. Ještě v listopadu z magistrátu odešel developerům dopis s podmínkami, které by společný projekt musel splňovat. Z těchto podmínek nebylo splněno prakticky vůbec nic. Projekt tak až na některé drobnosti zůstává v nezměněném stavu. Náměstek pro dopravu Zdeněk Hřib na jednání pražské rady už loni dvakrát předložil žádost o vystoupení (tzv. exit) z tohoto projektu z důvodu podezření na propojení s kauzou Dozimetr a milionové úplatky. Koaliční radní toto vystoupení z projektu ale nepodpořili.

> „Podle dostupných informací z médií hrály v projektu Nové Holešovice roli úplatky ve výši až 50 milionů korun. Piráti se odmítají jakkoliv podílet na této trestné činnosti. Piráti chtějí definitivně ukončit kauzu Dozimetr v Dopravním podniku vystoupením ze společného podniku Nové Holešovice,” říká Zdeněk Hřib, náměstek primátora pro oblast dopravy a předseda Pirátů.

Ve zmiňovaném dopise pracovní skupiny byly formulovány připomínky k akcionářské smlouvě vyplývající z auditu StoneTurn a z připomínek členů zastupitelstva. Mezi nimi například absenci výběrového řízení na partnera projektu, neférové rozdělení podílů (i s ohledem na vlastnictví pozemků v lokalitě). Podle města by nemělo docházet ani ke změnám v ovládání neboli převedení podílů CPI nebo Karlín Group na třetí osobu ani k nejistotám v platnosti a výhodnosti modelu určení ceny v závislosti na hrubé podlažní ploše projektu. Kromě toho hlavní město upozornilo na problémy se samotným odhadem ceny pozemků, potřebu zachování přístupů do metra v plné rozsahu vlastnictví dopravního podniku a žádalo také zajištění důstojného postavení dopravního podniku tak, aby byly vynuceny hlavní cíle projektu. Tyto tři poslední výhrady uvedlo jako podmínky zásadní, přes které tzv. nejede vlak. 

> „Bohužel v rámci jednání s Nové Holešovice Development nebyly splněny žádné z požadavků, které jsme jako město v listopadu poslali investorovi. Do akcionářské smlouvy se nově propsala pouze jedna drobnost mimo seznam, kterou považuji za marginálii. U odhadu ceny pozemků došlo pouze k aktualizaci ceny o inflaci. Nebyl zohledněn růst cen nemovitostí, který je zpravidla jiný než inflace. Nebyl vypracován nový znalecký posudek. Nikdo se nezabýval výhodností modelu určení ceny za hrubou podlažní plochu (HPP). Výsledkem půlročního jednání je tak pouhé teoretické zvýšení částky o 90 milionů korun na revitalizaci vestibulu. Nedošlo také k žádnému posílení postavení DPP vzhledem k naplnění ani vynucení hlavních cílů projektu. Výsledek jednání pracovní skupiny považuji za nedostatečný a pro město ekonomicky nevýhodný. Vůbec nedošlo k revizi smluv, k vylepšení postavení Dopravního podniku a vše směřuje k tomu, že projekt bude beze změn nerušeně pokračovat i za důvodného podezření, že v něm hrály roli úplatky,” dodává Zdeněk Hřib s tím, že ani oznámené navýšení minimální ceny za pozemky o 90 milionů korun neznamená, že město dostane o 90 milionů korun více. Cena pozemků se dle smlouvy totiž určí původním způsobem, který se vůbec nezměnil.

> „Doba se od časů, kdy Prahu řídilo ANO a kdy bylo odsouhlaseno založení společného podniku, hodně posunula. V době, kdy projekt vznikal, nemělo město natož Dopravní podnik nástroje pro vlastní development. PPP projekt se tak jevil jako dobré řešení. Dnes jsme ale v jiné situaci.  Dnes má město na podobné projekty určenou Pražskou developerskou společnost. Je logické, aby si tento projekt převzala pod svá křídla a dokončila ho tak, aby byl co největším přínosem pro město. Dopravní podnik by se neměl zbavovat svých pozemků a nemovitostí pod cenou,” říká místopředseda klubu Pirátů a člen pracovní skupiny Nové Holešovice Viktor Mahrik. 

Vyjasněná dosud není ani role Správy železnic, nebo Českých drah, které v této lokalitě také vlastní nemovitý majetek. Město má řadu možností, jak s celým prostorem kolem stanice metra Nádraží Holešovice pracovat. Pozemky soukromého developera totiž nejsou pro městský rozvoj této lokality nezbytné. 

K nárokům na náhradu škody, kterou vůči DPP vznesli v minulosti developeři, si Praha nechala zpracovat expertní posudek elitními právníky. Z jeho závěrů vyplývá, že Pražský dopravní podnik nebude odpovědný za škodu způsobenou Společnému podniku tím, že neuzavře Smlouvu o smlouvě budoucí k nemovitostem, protože nedostane předchozí souhlas od svého jediného akcionáře v působnosti valné hromady. Požadavky developerů na náhradu škody ve výši 1,3 miliardy korun při nepokračování v projektu jsou tak zcela bezpředmětné, což potvrdilo i další právní stanovisko zajištěné dopravním podnikem. 

> „Opravdu se nestačíme divit. Máme k dispozici expertní stanovisko od renomovaných právníků Filipa Melzera a Bohumila Havla, který konstatuje, že městská rada může z projektu vystoupit (exitovat) s vyloučením odpovědnosti za způsobenou škodu,” říká Daniel Mazur, předseda klubu Pirátů a radní pro oblast ICT, vědy, výzkumu a inovací.

> „Akcionářská smlouva hovoří naprosto jasně v tom, že se smluvní strany vzájemně vůči sobě vzdávají nároku na náhradu škody. Tento závěr nám ostatně potvrdil i expertní posudek, který jsme si v této věci nechali zpracovat. V kontextu veřejně dostupných informací, že přípravu projektu provázely úplatky, mi navíc osobně přijde požadavek na náhradu škody zcela absurdní,“ zdůrazňuje Zdeněk Hřib. 
