---
title: "Díky Pirátům se Praha viditelně posunuje dopředu: Zdeněk Hřib předložil dopravní účet. Gesci předá Jaromíru Beránkovi"
author: MHMP
image: posts/beranek-hrib.jpg
tags: [Doprava]
---

Praha, 11. prosince 2025 – Odcházející náměstek pro pražskou dopravu Zdeněk Hřib předložil veřejnosti tzv. dopravní účet – seznam dokončených i rozpracovaných investic a projektů. Za posledních sedm let bylo podle aplikace Cityvizor na oblast pražské dopravy vyčleněno rekordních 289 miliard. Na rozvoji Prahy bude předseda Pirátů Zdeněk Hřib dále pracovat jako řadový pražský zastupitel a zároveň jako poslanec - do sněmovního systému už načetl první zákon k Městskému okruhu. Gesci pražské dopravy po něm převezme stranický kolega Jaromír Beránek. Do čela Výboru pro zahraniční vztahy a EU fondy, kde byl dosud Jaromír Beránek neuvolněným předsedou, nominují Piráti svoji zastupitelku Gabrielu Lněničkovou. Zdeněk Hřib zůstane předsedou dozorčí rady Dopravního podniku hl. m. Prahy. 

[Dopravní účet Zdeňka Hřiba](https://a.pirati.cz/praha/img/posts/dopravniucet.pdf "Dopravní účet Zdeňka Hřiba")

> „Dopravní účet předkládám Pražanům po sedmi letech ve vedení města. Za tu dobu se podařilo prosadit nebo i dotáhnout projekty, které mohou Pražané reálně vidět, reálně po nich chodit či jezdit. Například novými tramvajemi po nových tratích v rámci budovaného tramvajového okruhu nebo autem po Barrandovském mostě opraveném o rok dříve. Každý se už mohl podívat do tunelů rozestavěného metra D a na jaře si bude možné zkrátit cestu přes nový Dvorecký most. Prahu se nám podařilo nakopnout a viditelně posunout dopředu. Děkuji tímto za spolupráci pražskému dopravnímu podniku i dalším dopravcům, ROPIDu, technické správě komunikací, operátoru ICT, dalším městským společnostem, magistrátním odborům i koaličním partnerům,” říká končící náměstek pro dopravu Zdeněk Hřib.

> „Samozřejmě je možné vždy najít nějaký prostor pro zlepšení. Nepodařilo se bohužel třeba přesvědčit koaliční partnery, aby naplnili některé naše společné sliby občanům, ke kterým jsme se zavázali v programovém prohlášení rady. Zejména uzavřít průjezd Smetanovým nábřežím pro zbytný tranzit, kde menšina aut blokuje většinu lidí v tramvajích,” uznává Hřib.

I díky viditelné práci pro město získali Piráti od Pražanů 16,85 % v letošních volbách a Zdeněk Hřib je jedním z 18 pirátských poslanců. V sněmovně bude Zdeněk Hřib dále pracovat pro Prahu, zůstává také řadovým zastupitelem hl. města. “Jsem přesvědčen, že pro poslance je velmi důležité zůstávat v kontaktu s realitou a běžnými problémy občanů a pozice řadového komunálního zastupitele tento kontakt může poskytnout. Ve sněmovně se budu věnovat upgradu zákonů pro zlepšení organizace dopravy a zjednodušení veřejných investic ve městech a obcích. První úpravu zákona týkající se Městského okruhu, jsem už nahrál do sněmovního systému,” dodává Hřib. 

Hřibovým nástupcem na post náměstka Piráti nominovali Jaromíra Beránka, který je zastupitelem hl. města od roku 2018. V aktuálním volebním období byl předsedou Výboru pro zahraniční vztahy a EU fondy. Je také členem Výboru finančního, Výboru pro dopravu a Výboru pro IT, Smart City a eGovernment, kterému v období 2018-2022 předsedal. Svůj následující pracovní rok chce Beránek dohlédnout na dotažení důležitých projektů.

> „Máme jasný plán, jak naši misi dokončit. Finišujeme stavbu Dvoreckého mostu, významnou součást tramvajového okruhu. Pokračuje tramvajový boom – nyní stavíme tramvajovou trať Počernická, Václavské náměstí a zanedlouho začnou práce na dalších třech tramvajových tratích na Nové Dvory, Strahov a na Nákladové nádraží Žižkov. Stavíme Metro D – jednu z nejvýznamnějších a největších staveb s celostátním významem. Soutěžíme nové vlakové soupravy ve spolupráci se Středočeským krajem. Aplikaci PID Lítačka čeká přechod na verzi 2.0. Nastartovali jsme zásadní opravy klíčových komunikací, na kterých byl vnitřní dluh v řádech desítek miliard korun. Adekvátní financování dopravy musíme také uhájit v připravovaném rozpočtu pro rok 2026. Dotáhnout je třeba tolik potřebná reforma parkování, nebo omezení vjezdu pro auta na Smetanově nábřeží. Důležitá je i spolupráce se Správou železnic při výstavbě zaústění nových vysokorychlostních tratí a Drážní promenády a rovněž s ŘSD při výstavbě dálničního okruhu,” popisuje pravděpodobný budoucí náměstek pro dopravu Jaromír Beránek. 

Vedle funkce náměstka pro dopravu nadále Beránek zůstane také členem DR TSK a členem DR OICT i s ohledem na přímou návaznost agend. Za tyto funkce nebude pobírat žádnou finanční odměnu. 

Novou předsedkyní Výboru pro zahraniční vztahy a EU fondy nominovali Piráti zastupitelku Gabrielu Lněničkovou. Je projektovou manažerkou, mimo jiné v letech 2019–2022 působila jako manažerka evropského projektu SMACKER se zaměřením na udržitelnou dopravu v severozápadní části pražské aglomerace.

Všechny personální změny v pražské radě odsouhlasilo ve svém hlasování krajské fórum pražských Pirátů. 

### Životopis J. Beránka

Mgr. Ing. Jaromír Beránek (* 14. 5. 1986) je zastupitelem hl. m. Prahy a předsedou Výboru pro zahraniční vztahy a EU fondy. Je také členem Výboru finančního, Výboru pro dopravu a Výboru pro IT, Smart City a eGovernment, kterému v období 2018-2022 předsedal. K Pirátům se přidal v listopadu 2016, v minulosti působil jako vedoucí finančního odboru strany i jako předseda pražských Pirátů.

Absolvent pražského Gymnázia Jana Nerudy, oboru CEMS na VŠE a Právnické fakulty Univerzity Karlovy. Během studií absolvoval studijní stáže na univerzitách v Kolíně nad Rýnem v Německu, ve Fort Lauderdale ve Spojených státech a také pracovní stáž ve společnosti Bosch v holandském Eindhovenu. Několik let spolupracoval jako ekonomický komentátor a moderátor s Českým rozhlasem.

Po studiích působil v Praze a v Mnichově ve společnosti Telefónica (O2). Před rozloučením s korporátním prostředím působil jako manažer v technologickém inovačním hubu Wayra a následně zodpovídal za správu portfolia, finanční řízení, právní záležitosti a komunikaci s investory v jiném technologickém akcelerátoru StartupYard.

Do zastupitelstva hlavního města Prahy byl zvolen v roce 2018 a opět v roce 2022. Ve volném čase se dlouhodobě zabývá otázkou dopravy a jeho dosavadní působení na pražském magistrátu se z velké části kolem mobility točí. Spolupracuje na rozvoji integrovaného dopravního systému a podpoře bezemisní mobility, podíl má na fungování aplikace PID Lítačka a je členem výboru pro dopravu. Do roku 2022 působil jako předseda Výboru pro IT a Smart City ZHMP, v novém funkčním období předsedá Výboru pro zahraniční vztahy a EU fondy.

Jako dobrovolník v rámci programu Den pro školu také pravidelně navštěvuje žáky a studenty ve výuce a snaží se jim přibližovat fungování města a práci v komunální politice. Od roku 2025 jako výkonný ředitel vede organizaci Outward Bound Czech Republic, která vychovává děti a mladé lidi pobytem v přírodě. 
