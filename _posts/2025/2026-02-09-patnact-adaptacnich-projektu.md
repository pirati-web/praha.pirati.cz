---
title: "Praha loni podpořila 15 adaptačních projektů v městských částech, letos bude pokračovat sázení klimaticky odolnějších druhů stromů"
author: MHMP
image: posts/komrskova02.jpg
tags: [Životní prostředí]
---

Pražští radní schválili výroční zprávu k Implementačnímu plánu Strategie adaptace Prahy na změnu klimatu pro roky 2025–2029. Zpráva shrnuje první rok naplňování plánu a potvrzuje, že město systematicky investuje do opatření, která hlavní město připravují na vlny veder, sucho i přívalové deště. Jen v roce 2025 Praha podpořila adaptační projekty městských částí částkou 23,7 milionu korun, dlouhodobě už se jedná o více než 570 milionů korun do stovek konkrétních opatření po celé metropoli.

> „Změna klimatu není abstraktní pojem, ale každodenní realita Pražanů – horko v ulicích, sucho nebo naopak přívalové deště. Proto jsme se zaměřili na konkrétní projekty, které město ochlazují, zadržují vodu a zlepšují kvalitu veřejného prostoru,“ říká náměstkyně primátora hl. m. Prahy pro životní prostředí a klimatický plán Jana Komrsková.

V roce 2025 bylo z adaptačního zásobníku vybráno a podpořeno 15 projektů ve 13 městských částech. Jednalo se například o výsadbu stromů a stromořadí, zakládání květnatých luk, revitalizace vnitrobloků, obnovu rybníků nebo projekty hospodaření s dešťovou vodou. Sedm projektů bylo už v roce 2025 dokončeno nebo téměř dokončeno, většina ostatních bude realizována v roce 2026.

Mezi klíčové celoměstské projekty patří pokračování programu Klimatické stromy pro Prahu, který testuje nové druhy stromů odolné vůči horku a suchu. Na jaře 2026 má být vysazeno dalších 110 stromů, dlouhodobým cílem je až 900 stromů klimaticky odolnějších druhů v pražských ulicích. Praha také připravuje Mapu oáz chladu, která lidem pomůže v horkých dnech najít místa s vodou, stínem a ochlazením.
