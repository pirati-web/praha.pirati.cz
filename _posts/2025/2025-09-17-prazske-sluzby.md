---
title: "Náměstkyně primátora hlavního města Prahy Jana Komrsková žádá svolání mimořádné dozorčí rady Pražských služeb kvůli nové kauze ředitele Patrika Romana"
author: Piráti Praha
image: posts/komrskova01.jpg
tags: [Životní prostředí]
---

Praha, 17. září 2025, Náměstkyně Jana Komrsková požádala o svolání mimořádného jednání dozorčí rady Pražských služeb (PSAS) jejího předsedu Lukáše Wagenknechta, a to v souvislosti s další kauzou střetu zájmů ředitele Patrika Romana, na kterou upozornil server iRozhlas.cz. Dozorčí rada by měla aktuální kauzu projednat a neodkladně podniknout potřebné personální změny ve vedení společnosti.

> „Považuji za skandální, že ředitel Patrik Roman stále nevyvodil osobní odpovědnost. Máme tu další kauzu spojenou s jeho jménem. Ukázalo se, že stejná právní kancelář, která má od Pražských služeb zakázky v hodnotě 20 milionů korun ročně řeší současně osobní byznysové a osobní záležitosti jejich ředitele. Renomovaní právníci z Transparency International to považují za ukázkový střet zájmů trvající bez povšimnutí již 18. rokem. Naše zástupce v dozorčí radě jistě bude zajímat, zda ředitel Roman může doložit úhrady svých osobních záležitostí a že nejsou součástí fakturace naší městské společnosti,” říká k tomu náměstkyně a gesční radní Jana Komrsková.

Jedná se již o třetí kauzu ředitele Patrika Romana v letošním roce. V březnu vyšlo najevo, že jeden z dodavatelů společnosti – firma JAPOS STAV – opravovala rezidenci ředitele Romana v Liberci a zároveň v ní také sídlila. Doposud ředitel nedodal žádné podklady, které by vyloučily jeho střet zájmů. 

Minulý měsíc také vyšlo najevo, že došlo k zásadnímu porušení stanov společnosti, když představenstvo podepsalo smlouvu na nákup 58 aut v hodnotě 312 mil Kč se společností VSP Auto, a to přesto, že nemělo požadovaný souhlas od dozorčí rady. Navíc se ukázalo, že ředitel udržuje s jednatelem VSP Auto přátelské vztahy skrze myslivecký klub.

> „Krizovou situaci v Pražských službách jsme chtěli projednat minulý týden na jednání zastupitelstva, ale kromě Pirátů a opoziční Prahy Sobě ostatní zastupitelské kluby alarmující situaci ve firmě ignorují. To mě vede k přesvědčení, že je nutné situaci řešit na mimořádné dozorčí radě v nejbližším možném termínu,” dodává Komrsková. 
