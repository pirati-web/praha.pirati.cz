---
title: "Vyjádření náměstkyně Jany Komrskové k aktuální situaci v Pražských službách"
author: Jana Komrsková
image: posts/jana-komrskova.jpg
tags: [Městské firmy, Pražské služby, Životní prostředí]
---

**Je na místě připomenout, že od samého začátku stojím na straně zaměstnanců Pražských služeb a velmi si vážím kvalitní práce kterou denně odvádí v ulicích za každého počasí. V žádném případě se jich aktuální kauza nijak netýká. Upozorňuji skutečně pouze na pochybné vazby GŘ Pražských služeb JUDr. Patrika Romana s majitelem společnosti JAPOS STAV s.r.o. v rámci uzavřené rámcové smlouvy. Opakovaně jsme apelovali na představenstvo, aby tato smlouva byla přesoutěžena, a to se doposud nestalo.**

V pátek jsem odeslala dopis panu předsedovi odborové organizace Juklovi, kde jsem mu připomněla, že jsem se nikdy nestavěla vůči zaměstnancům nepřátelsky či negativně. Nedávno jsem například ocenila jejich práci při pilotním projektu dynamického svozu odpadu a stejně postupuji vždy, kdy je důvod ke chvále. Navrhla jsem dva termíny nejbližší možného setkání v březnu. Reakci od pana předsedy Jukla jsem ovšem zatím neobdržela žádnou. 

Rozhodně podporuji navýšení platů zaměstnanců Pražských služeb. Ovšem nestojí to na mém osobním rozhodnutí. Pražské služby hospodaří se ziskem 100 milionů korun a mají uzavřenou smlouvu s městem na 10 let, na základě které mají úklidové služby městu poskytovat. Pokud by mělo dojít k navýšení platů zaměstnanců, muselo by o tom rozhodnout představenstvo Pražských služeb v čele s panem ředitelem Romanem. Já opravdu nevidím žádný důvod, aby mzdy nebyly navýšeny.

Mé výtky jsou opravdu směřovány od začátku k počínání pouze problémů ze zákazkou JAPOS-STAV s.r.o. Musím také zopakovat, že je nepřijatelné, aby dodavatelská společnost která vyfakturovala pražským službám 130 milionů korun, měla své kanceláře v sídle, které osobně vlastní pan ředitel. Podle mého názoru je pan ředitel ve střetu zájmů a navíc si myslím, že zakázka má znaky nehospodárnosti.

Ve světle aktuální korupční kauzy ve FN Motol nás překvapuje, že ostatní strany dané věci nepřikládají dostatečnou váhu. Motolská kauza vykazuje podobné devadesátkové znaky korupčních kauz.
