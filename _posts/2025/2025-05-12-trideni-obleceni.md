---
title: "Praha vyhlásí zakázku na monitoring pro geotechnický průzkum Městského okruhu"
author: MHMP
image: posts/hrib07.jpg
tags: [Doprava]
---

Hlavní město zahájí zakázku na geotechnický monitoring pro podrobný geotechnický průzkum, který připraví půdu pro výstavbu dvou klíčových úseků Městského okruhu. Konkrétně se jedná o části Pelc/Tyrolka – U Kříže (stavba č. 0081) a Balabenka – Rybníčky (stavba č. 0094). Podrobný geotechnický průzkum označovaný jako „etapa nula“ představuje nezbytný předstupeň samotné výstavby.

> „V tomto kroku monitoringu se určí, kdy se kopne do země. Díky průzkumu získáme klíčové informace o stavu podloží a okolních staveb, což je naprosto zásadní pro bezpečné a efektivní plánování celého projektu. Jde o investici ve výši přibližně 381 milionů korun včetně DPH,“ uvedl náměstek primátora hl. m. Prahy pro dopravu Zdeněk Hřib.

> „Městský okruh není jen dopravní stavba, je to podmínka pro funkční město. Geotechnický průzkum je první reálný krok, který přibližuje dlouho plánovaný projekt k realizaci. Je správné, že město postupuje odpovědně a s důrazem na bezpečnost i ochranu okolní zástavby. Pokud chceme méně kolon a zároveň více prostoru pro městský život, musíme nejprve pochopit, co je pod povrchem. Jsem rád, že to bereme vážně a postupujeme promyšleně,“ řekl primátor hl. m. Prahy Bohuslav Svoboda.

Cílem průzkumu je ověřit geologické, hydrogeologické a geotechnické podmínky v místech budoucí stavby, a tím doladit projektovou dokumentaci tak, aby se minimalizovaly dopady na okolí i obyvatele. Nedílnou součástí monitoringu je také pasportizace – tedy podrobná dokumentace stávajícího stavu budov v okolí trasy, která umožní sledovat případné změny během stavby i po jejím dokončení.

Významnou součástí samotného průzkumu bude ražba průzkumných štol vedených v trasách budoucích tunelů – konkrétně u Bílé skály, Jarovského a Malešického tunelu. Jejich profil bude mít přibližně 5 m², výjimečně až 10 m², a později splynou s hlavním tunelem o velikosti zhruba 30 m². Při jeho výstavbě budou průzkumné chodby rozšířeny na plný průřez a zaniknou jako samostatné části. Tato podzemní díla umožní detailní průzkum geologického prostředí, provádění injektáži a stabilizaci podloží – tedy přípravné kroky, které významně přispějí k bezpečné, rychlé a kvalitní realizaci stavby.

> „Pražané chtějí méně kolon a plynulejší dopravu. Tento monitoring je nezbytnou podmínkou k zahájení průzkumu ke klíčové investici, která zlepší dopravní situaci a zároveň otevře cestu ke kultivaci veřejného prostoru v místech, kde dnes dominuje automobilový provoz,“ doplnil náměstek Zdeněk Hřib.

Práce začnou ve 3. čtvrtletí 2025 a potrvají do roku 2028. Na ně pak naváže dlouhodobý hydrogeologický monitoring, který bude pokračovat až do zahájení samotné výstavby. O výsledcích průzkumu i dalších krocích bude město veřejnost pravidelně informovat. O finálním schválení projektu rozhodne Zastupitelstvo hl. m. Prahy.
