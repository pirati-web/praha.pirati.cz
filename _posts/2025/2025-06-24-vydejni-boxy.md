---
title: "Výdejní boxy podle pravidel. Rada schválila jasná kritéria pro jejich umisťování"
author: MHMP
image: posts/hrib07.jpg
tags: [Veřejný prostor]
---

Rada hlavního města v pondělí schválila Pravidla pro umisťování výdejních boxů na městských pozemcích, která připravili odborníci z Institutu plánování a rozvoje hl. m. Prahy (IPR Praha). Cílem je nastavit jasná a férová pravidla, která umožní rozvoj této služby bez negativních dopadů na veřejný prostor.

Na potřebě pravidel panuje široká shoda napříč zainteresovanými stranami. Pravidla vznikla ve spolupráci s provozovateli výdejních boxů i úředníky, kteří jejich instalaci řeší v praxi. Díky zpětné vazbě byla pravidla upravena tak, aby byla realistická, vyvážená a proveditelná.

> „Pravidla pro umisťování výdejních boxů jsou významným posunem pro zachování kvalitního veřejného prostoru. Výdejní boxy jsou veřejností oblíbená služba a ve městě plní svou důležitou roli, kdy snižují dopravní zátěž. To, že jsme našli shodu na pravidlech také s jejich provozovateli, považuji za důležitý krok,“ vysvětluje náměstek primátora pro územní rozvoj Petr Hlaváček.

Preferovaná umístění výdejních boxů zahrnují integraci do fasád budov, výloh supermarketů nebo prostor uzlů veřejné dopravy. Pokud není možné nalézt ideální řešení, pravidla nabízejí i alternativní lokality, které zajistí dostupnost služby v celé Praze. Cílem je především to, aby výdejní boxy nezabíraly cenný veřejný prostor, nevytvářely bariéry v pohybu nebo nekonkurovaly významným architektonickým prvkům.

> „Respektování společných pravidel pro výdejní boxy může předcházet různým negativním jevům – od poškozování veřejného, nebo soukromého majetku, vytváření nadbytečného hluku, nebo vizuálního smogu. Služby výdejních boxů, jsou velice příjemné pro každodenní život, ale musí podléhat takovým pravidlům, aby neobtěžovaly okolí,“ říká náměstek pro dopravu Zdeněk Hřib.

> „Realitou je, že aktuálně jsou umístěny mimo městské nemovitosti, takže nad jejich podobou město nemá kontrolu. Nebráníme se tomu, aby výdejní boxy byly umístěny i na městských pozemcích, ale chceme, aby se tak dělo decentním způsobem. Proto jsem rád, že tato pravidla vznikla a v pondělí jsme je na radě schválili,“ doplňuje pražský radní pro majetek Adam Zábranský.

> „Výdejní boxy vnímáme jako součást městské infrastruktury. Jejich přítomnost ve veřejném prostoru může být užitečná, ale jen za předpokladu, že budou dobře navržené a správně umístěné. Pravidla proto určují, jak má box vypadat a kam patří nebo naopak kam nepatří,“ říká ředitel IPR Praha Ondřej Boháč.

Pravidla se zatím vztahují na výdejní boxy na městských pozemcích. V budoucnu se však plánuje uzavření memoranda mezi městem a provozovateli, které by nastavilo vzájemnou spolupráci a dobrovolné dodržování pravidel i mimo městské parcely. Město může nabídnout pozemky vhodné pro umístění boxů, provozovatelé na oplátku přizpůsobí jejich vzhled a technické řešení tak, aby odpovídalo charakteru místa.
