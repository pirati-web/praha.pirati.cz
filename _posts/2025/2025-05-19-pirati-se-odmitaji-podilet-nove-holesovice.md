---
title: "Piráti se odmítli podílet na trestném činu. STAN a SPOLU hlasovaly pro pochybné pokračování Dozimetrového projektu Nové Holešovice"
author: Piráti
image: posts/novaradnice21.jpg
tags: [Kauzy]
---

Praha, 19. května 2025 – Piráti dnes v pražské radě hlasovali PROTI pokračování projektu Nové Holešovice. Oproti zástupcům ze STAN a SPOLU se odmítli podílet na potenciální trestné činnosti v projektu. Ani po zasedání pracovní skupiny k Novým Holešovicím nedošlo k žádným zásadním změnám smluv, které by reálně vylepšily postavení Dopravního podniku hl. m. Prahy (DPP) v celém projektu. Kvůli chybě předkladatelů ze STAN a ODS projekt ale stejně nemůže pokračovat, protože hlasování o něm neproběhlo v režimu valné hromady DPP, což je nezbytná podmínka. 

> „Piráti se nebudou podílet na potenciálním trestném činu a proto dnes nehlasovali pro pokračování projektu Nové Holešovice, ve kterém podle spolupracujícího obviněného [Pavla Dovhomilji](https://www.idnes.cz/zpravy/domaci/dozimetr-soud-dovhomilja-nemrah.A250429_160920_domaci_mul), se kterým nedávno soud v kauze Dozimetr uzavřel dohodu o vině a trestu, hrály roli úplatky ve výši [50 milionů korun](https://www.lidovky.cz/domov/korupcni-kauza-dozimetr-tomas-pitr-rekonstrukce-nadrazi-holesovice-dpp-dolezal.A240312_230541_ln_domov_lsva). Opravdu nás překvapuje, že hnutí STAN poté, co se jejich člen aktivně podílel na kauze Dozimetr, stále nebylo schopné se poučit a vesele si hlasuje pro pokračování tohoto Dozimetrového projektu,” říká **Zdeněk Hřib**, předseda Pirátské strany a první náměstek primátora pro oblast dopravy. S ohledem na to, že předkladatel tisku Petr Hlaváček společně s primátorem Bohuslavem Svobodou nechali usnesení o pokračování v projektu hlasovat mimo režim valné hromady akcionáře,  nemůže projekt pokračovat. Nezískal tak totiž souhlas jediného akcionáře, jak vyžadují stanovy DPP.

U tohoto projektu navíc nebyla uspořádaná veřejná soutěž. Město má dle Pirátů celou řadu dalších možností, jak se svými pozemky pracovat, v Holešovicích rozhodně nehrozí osud tzv. spálené země. Stačilo vypsat veřejnou soutěž, což předchozí náměstek pro dopravu Adam Scheinherr z Prahy sobě neudělal. Tak to mělo být, jak upozorňují Piráti, správně od samého začátku projektu. Nyní by mohly být pozemky svěřeny Pražské developerské společnosti, která by na nich připravila moderní projekt města s bydlením, obchody a zrekonstruovanou stanicí metra. 

> „Došlo k totálnímu pošlapání veškerých dohod a zvyklostí, kdy byl na jednání rady připuštěn tisk, který neměl všechny požadované náležitosti. Zároveň téměř 400stránkový tisk jsme dostali v pátek, což je velmi nestandardní. Jako Piráti jsme přesvědčeni, že projekt Nové Holešovice je infikován kauzou Dozimetr,” říká k tomu náměstkyně Jana Komrsková.  

> „Radní se dnes nechali zatlačit ke zdi soukromým sektorem a nechali ho za sebe rozhodovat o majetku města. Přitom právní posudek od renomovaných právníků Bohumila Havla a Filipa Meltzera jasně konstatoval, že vystoupením z projektu by městu ani DPP nevznikla žádná škoda. Nemůžeme prodávat nemovitý majetek Pražanů pod cenou – jen za 22 tisíc Kč za metr čtvereční podle posudku z roku 2021,” dodává **Viktor Mahrik**, člen pracovní skupiny Nové Holešovice a předseda výboru pro technickou infrastrukturu a vybavenost. Například v těsné blízkosti stanice metra v Holešovicích na nedalekém autobusovém nádraží jiný soukromý subjekt kupoval pozemky v roce 2019 za 72 tisíc korun za metr čtvereční.

> „Doufal jsem, že plán na pozitivní kampaň hnutí STAN se vztahuje také na plnění slibů, které už dříve dalo voličům a zejména na tom, že nebude pokračovat v Dozimetru. Opakovaně jsem vyzval Víta Rakušana k osobní schůzce, abychom diskutovali o tom, proč STAN v Praze nedodržuje koaliční program, který jednomyslně schválilo a proč jde STAN na ruku klientelistickým vazbám. Pokud demokratické strany nebudou plnit své sliby a naopak budou hlasovat ve prospěch projektů ve kterých je důvodné podezření na úplatky, snižuje to důvěru voličů v demokracii. A to pomůže jen populistům a protisystémovým hnutím,” dodává **Zdeněk Hřib**, předseda Pirátů. 
