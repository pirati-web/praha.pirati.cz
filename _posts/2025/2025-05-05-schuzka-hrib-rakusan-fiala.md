---
title: "Zdeněk Hřib požádal Víta Rakušana a Petra Fialu o schůzku. Zástupci STAN a SPOLU v Praze blokují plnění programových slibů"
author: MHMP
image: posts/novaradnice.jpg
tags: [Koalice]
---

Praha, 5. května 2025 –⁠⁠⁠⁠⁠⁠ Předseda Pirátů Zdeněk Hřib po dnešním neuspokojivém průběhu pražského koaličního jednání požádal o schůzku předsedy hnutí STAN a SPOLU. Jejich kolegové v pražské radě se bohužel zjevně nechystají splnit klíčové body společného koaličního prohlášení, které jim připomněl pirátský zastupitelský klub v uplynulých týdnech. Výsledné zklamání voličů z vyvolaných a nesplněných očekávání přitom může vést k posilování protisystémových a populistických stran.

Piráti vyvolali v uplynulých dnech koaliční jednání s koaličními partnery STAN a SPOLU k plnění společného koaličního prohlášení. Předem poslali koaličním partnerům výčet bodů, které byly jednomyslně schváleny všemi radními, ale bohužel jejich plnění je blokováno na straně STAN a SPOLU. Nejedná se přitom o žádné nové požadavky Pirátů, ale pouze o plnění jasně deklarovaných společných priorit celé koalice. První část jednání proběhla již před týdnem a dnes navázala další část jednání.

> „Jsem velmi zklamán z přístup STAN a SPOLU k plnění jejich slibů voličům jednomyslně deklarovaným v našem společném koaličním programovém prohlášení. Bezprostředně po dnešním koaličním jednání jsem proto požádal předsedy Víta Rakušana a Petra Fialu o osobní jednání. Koaliční programové prohlášení přitom bylo uvedeno slovy primátora, že k tomu rozhodně nepřistupujeme způsobem “papír snese vše” a “slibem nezarmoutíš” ale teď jsme svědky právě tohoto. Neplnění slibů může oprávněně snižovat důvěru lidí v politiku a podporovat dojem klientelistických vazeb politiků na zájmové skupiny, které brání změnám. To otevírá prostor pro populistické a protisystémové strany. Naši křehkou demokracii je přitom potřeba chránit, a ne snižovat důvěru občanů v politiku,” říká předseda Pirátů a náměstek primátora pro dopravu Zdeněk Hřib.

V oblasti pražské dopravy například dochází ze strany STAN a SPOLU k blokování plánu na zklidnění dopravy v centru města. 

> „Závazek na omezení zbytného individuálního tranzitu v historickém centru je jasně a konkrétně obsažen v koaličním programovém prohlášení. Byl to ostatně jeden ze zásadních argumentů ODS pro investici 42 miliard korun do tunelu Blanka. I primátor Svoboda se nechal už v roce 2012 slyšet, že chce, aby ze Smetanova nábřeží auta zmizely, jakmile bude otevřen tunel Blanka. Nicméně v posledních měsících se ukazuje, že STAN a SPOLU tento slib z koaličního neplánují splnit. Žádné relevantní důvody však nezazněly, takže STAN a SPOLU prostě jen nemají zájem snížit zátěž ze zbytného tranzitu v historickém centru města a tím zajistit zajistit nezpožďování spojů na páteřních linkách tramvajové dopravy, které převážejí tisíce Pražanů a turistů,” popisuje Hřib.

V rámci koaliční smlouvy také nechybí příslib na likvidaci vizuálního smogu v podobě billboardů. Bohužel v radě se opakovaně zadrhly jak výpovědi billboardů v izolační zeleni, tak konec 25 reklamních rotund v pražské památkové rezervaci.

> „Ve výběrovém řízení Praha už vybrala nového provozovatele reklam na mobiliáři a je jasné, že ceny za reklamy mnohonásobně vzrostly. Proto opravdu nedává smysl držet v památkové rezervaci rotundy, které jsou nevzhledné, tvoří často překážku pro chodce a ještě k tomu přinášejí městu úplně zanedbatelné příjmy. Z jednoho reklamního zařízení máme jako Praha nicotných 80 tisíc korun za rok. Opravdu nevidím žádný racionální důvod pro zachování takového druhu reklamy,” říká radní pro oblast majetku, legislativy a transparentnosti Adam Zábranský.

Dochází také k blokování pilotního provozování vánočních trhů ze strany městské společnosti Trade Centre Praha (TCP). Tato změna vychází z výsledků koncepce trhů, kterou si Praha nechala zpracovat. Praha si od toho slibuje navýšení příjmů města podobně jako se to podařilo Brnu, když si trhy začalo provozovat samo. Ukázalo se však, že ODS trhy na lukrativních lokalitách v centru Prahy drží pro svého kolegu z ODS Martina Valoviče. 

> „Nikdy bych nevěřil, že mi bude bráněno navyšovat příjmy města. Ale zdá se, že obrana byznysu pana starosty Valoviče je pro koaliční partnery důležitější než kondice městské pokladny. Kolegové z TCP nám nabízí vyšší nájemné, a ještě k tomu procenta ze zisku,” popisuje radní Zábranský.

> „Je blokován také vznik nových prostor za účelem propagace městských inovací v gesci Smart City, IT a vědu a výzkum, což je také výslovně obsaženo ve společném koaličním programovém prohlášení. Ale i v gesci životního prostředí, kde není vynakládáno dostatečné množství peněz na projekty městských částí zlepšující životní prostředí. Oproti minulému volebnímu období je na projekty vynakládáno asi jen kolem 25 milionů korun, což je pokles o 75 procent,” dodává předseda klubu a radní pro ICT, vědu, výzkum a inovace Daniel Mazur.
