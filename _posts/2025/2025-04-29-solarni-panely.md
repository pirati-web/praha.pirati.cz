---
title: "Hlavní město pokračuje ve výstavbě fotovoltaických elektráren na městských budovách"
author: MHMP
image: posts/jana2.jpg
tags: [Životní prostředí]
---

Hlavní město společně s Pražským centrem obnovitelné energie (PCOE) úspěšně dokončilo instalace fotovoltaických elektráren (dále FVE) na 43 objektech ve správě městských firem a příspěvkových organizací hlavního města Prahy. Díky těmto realizacím se město snaží nejen výrazně ušetřit na energiích, ale zároveň naplňuje cíle Klimatického plánu hl. m. Prahy. Přebytky vyrobené elektřiny budou přitom využity v rámci energetického sdílení mezi městskými organizacemi. PCOE zároveň zahájilo projektovou přípravu pro dalších 31 instalací.

> „Tento projekt je jasným důkazem, že Praha své závazky v oblasti obnovitelných zdrojů energie bere vážně a přechází od slov k činům. Instalace fotovoltaických elektráren nám umožňuje efektivně využívat městský majetek a přispět k energetické soběstačnosti města. Jsem rád, že se nám daří rozvíjet spolupráci mezi městskými organizacemi právě v tak důležité oblasti, jako je udržitelná energetika,“ uvedl primátor hl. m. Prahy Bohuslav Svoboda.

> „Zprovozňování fotovoltaických elektráren je jedním z důležitých projektů pražského klimatického plánu. Kromě zvyšování soběstačnosti tak naše organizace mohou uspořit náklady za energie a využít je na jiné potřebnější projekty pro zlepšování života Pražanů,“ řekla náměstkyně primátora hl. m. Prahy pro životní prostředí a klimatický plán Jana Komrsková.

Rychlý postup v realizaci zdůraznil i ředitel PCOE Zbyněk Petruška: „Podařilo se nám během krátké doby odstartovat desítky instalací a připravit podmínky pro další rozvoj obnovitelných zdrojů na majetku hlavního města. Je to výsledek skvělé spolupráce s vedením městských organizací, kterým děkuji za jejich vstřícný přístup. Naším cílem je plynule pokračovat v dalších projektech a maximálně využít potenciál městských budov.“

V uvedeném projektu se aktivně angažuje i Správa služeb hl. m. Prahy. „Naše organizace již delší dobu využívá k zajištění činnosti vozidla na elektrický pohon. Postupnou instalací fotovoltaických zdrojů na objekty ve správě organizace se náš podíl naplňování Klimatického plánu hlavního města Prahy a ochraně životního prostředí ještě zvýší,“ popsal pověřený ředitel této organizace Libor Kousal.

> „Naše provozní objekty dlouhodobě upravujeme tak, aby byly co nejšetrnější k životnímu prostředí. Instalace fotovoltaických panelů je logickým krokem směrem k udržitelnému provozu a potvrzuje naši snahu aktivně přispívat k ochraně klimatu,“ ocenil ředitel Lesů hl. m. Prahy Ondřej Palička.

Praha tak potvrzuje svou strategii podpory obnovitelných zdrojů a energetických úspor na vlastních objektech. Projekty fotovoltaických elektráren přinášejí městu nejen ekologické výhody, ale i ekonomické v podobě snižování nákladů za energie a posilování energetické soběstačnosti. Bližší informace o projektech jsou na stránkách https://pcoe.cz/.
