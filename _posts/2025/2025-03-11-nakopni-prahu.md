---
title: "Nakopni Prahu 2025 postupuje do další fáze. Zlepšovat život v Praze pomocí inovací chce téměř šedesátka týmů"
author: Piráti Praha
image: posts/mazur5.jpg
tags: [Inovace]
---

Pražský inovační maraton Nakopni Prahu zaujal 146 inovativních kreativců rozdělených do 57 týmů, kteří se do něj zapojili se svými nápady na zlepšení života v české metropoli. Jejich novátorské projekty spadají do čtyř výzev, které odpovídají reálným potřebám města. Vybrané týmy se setkají společně s mentory a partnery akce na zahajovací události Nakopni Prahu 2025, a to v pražském Centru architektury a městského plánovaní (CAMP) již 19. března 2025.

> „Je skvělé, že jste s námi do této soutěže šli,“ obrací se na přihlášené týmy Daniel Mazur pražský radní pro oblast ICT, Smart City, vědy, výzkumu a inovací. „Skoro šedesátka týmů znamená další nárůst proti předchozímu ročníku. Co vás čeká teď? Organizátoři budou s každým týmem pracovat, aby mu pomohli jeho nápad rozvinout na maximum. Z minulých let víme, že uspějí nejen nápady prospěšné čistě Praze, ale i ty s potenciálem národního nebo ještě širšího dopadu. Vážím si toho, že jste šli takhle s kůží na trh a děkuji za tu práci, kterou rozpracování svých nápadů v průběhu soutěže věnujete,“ uvádí po uzavření registrací do dalšího ročníku Nakopni Prahu Daniel Mazur.

Projektové návrhy, které týmy předložily, spadají do jedné ze čtyř výzev, jež představují specifické oblasti pro zlepšení kvality života Pražanů. V letošním roce byly pro Nakopni Prahu stanoveny čtyři výzvy: mobilita a veřejný prostor; životní prostředí; energetika a budovy a město pro lidi.

> „Inovace a inovativní přístup jsou oblasti, kterým se v Operátorovi ICT (OICT) věnujeme každý den. Účast veřejnosti považuji za zásadní podmínku k tomu, aby se inovace staly běžnou součástí života obyvatel Prahy. Více než dvouměsíční účastí v inovačním maratonu Nakopni Prahu navíc týmy získají i lepší představu o fungování města a o konkrétních příležitostech i výzvách při zavádění nových projektů na úrovni hlavního města,“ podotýká Luboš Kratochvíl generální ředitel městské společnosti OICT, která společně s Prahou inovační maraton Nakopni Prahu organizuje.

Po úvodní akci 19. března 2025 čekají týmy odborné přednášky, workshopy a individualizovaný mentoring, to vše s cílem posunout se od nápadu k jeho realizaci. Odborná porota v jarních měsících vybere deset nejlepších týmů, které postoupí do finále Nakopni Prahu. To se uskuteční 14. května 2025. Tři nejúspěšnější týmy poté získají finanční odměnu na další rozvoj projektu a zároveň obdrží odbornou projektovou podporu od hlavního města.
