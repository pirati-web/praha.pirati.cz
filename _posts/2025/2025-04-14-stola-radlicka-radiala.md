---
title: "Praha zajistí údržbu průzkumné štoly Radlické radiály až do roku 2030"
author: MHMP
image: posts/hrib05.jpg
tags: [Doprava]
---

Přípravy stavby tunelu Radlické radiály pokračují. Rada hlavního města Prahy na pondělním zasedání schválila výběr dodavatele veřejné zakázky na podrobný inženýrsko-geologický průzkum štoly Radlické radiály. Zakázku získala společnost Subterra a.s. s nabídkovou cenou 25 516 137 Kč bez DPH. O zakázku se ucházely dvě společnosti, nabídka Subterry byla vyhodnocena jako ekonomicky nejvýhodnější na základě poměru ceny a kvality týmu.

> „Radlická radiála je jedním z nejzásadnějších infrastrukturních projektů pro Prahu. Každý krok, který nás k její výstavbě přibližuje, má smysl. Průzkumná štola je doslova základem budoucí stavby – umožní nám připravit se s maximální přesností a odpovědností vůči rozpočtu i lidem, kteří v této oblasti žijí,“ uvedl primátor hlavního města Prahy Bohuslav Svoboda.

> „Zodpovědná příprava dopravních staveb je dnes důležitější než kdy dřív. Musíme vědět, do čeho jdeme – technicky, ekonomicky i společensky. Právě proto investujeme do dat, monitoringu a kvalitního podkladu. Radlická radiála je projekt, který pomůže zklidnit dopravu na jihu Prahy a ulevit hustě obydleným oblastem,“ doplnil primátor Bohuslav Svoboda.

Zakázka s názvem Stavba č. 9567 Radlická radiála JZM Smíchov – Podrobný inženýrsko-geologický průzkum – údržba štoly v období od 2025 do 2030 zajistí správu, provoz, údržbu a opravy všech částí průzkumné štoly v následujících pěti letech. Štola, která byla ražena ve dvou etapách v letech 2014–2017, je důležitým zdrojem informací pro přípravu klíčové dopravní stavby – tunelu Radlické radiály. Aktuálně se v ní pracuje na geotechnickém a hydrogeologickém monitoringu, jehož pokračování je nezbytné pro návrh bezpečné a efektivní konstrukce budoucího tunelu.

> „Štola pod Radlickou radiálou není jen díra v zemi. Je to klíčový zdroj informací, které potřebujeme pro navržení bezpečného a udržitelného řešení dopravy v tomto komplikovaném území. Pravidelná údržba a monitoring jsou nutné, aby štola mohla dál plnit svou funkci,“ uvedl Zdeněk Hřib, I. náměstek primátora pro oblast dopravy.

Součástí zakázky bude také zajištění podmínek pro vzdělávací exkurze odborné veřejnosti. Průzkumná štola se tak vedle svého technického účelu stane i cenným nástrojem pro vzdělávání v oblasti podzemního stavitelství a geotechniky.

> „Vedení města věnuje dopravním stavbám zvláštní pozornost. Radlická radiála má pro Prahu strategický význam. Tento krok je součástí dlouhodobé přípravy stavby, na kterou chceme být technicky i projektově připraveni,“ doplnil náměstek primátora Zdeněk Hřib.

Výběrové řízení se uskutečnilo v souladu s ustanovením § 56 zákona o zadávání veřejných zakázek. Zakázka byla připravena Odborem investičním MHMP a soutěžena prostřednictvím elektronického nástroje Tender Arena. Rozhodnutí o výběru dodavatele bylo učiněno na základě komplexního hodnocení ceny a kvalifikace realizačního týmu.
