---
title: "Praha zavádí nový systém sdílené cyklomobility. Sdílené elektrické koloběžky ve městě od roku 2026 skončí"
author: MHMP
image: posts/hrib06.jpg
tags: [Doprava]
---

Radní hl. m. Prahy na svém pondělním zasedání schválili nový rámec pro provozování sdílené cyklomobility, který jasně stanovuje pravidla pro provozovatele sdílených kol a elektrokol. Cílem je podpořit udržitelnou dopravu, zlepšit pořádek ve veřejném prostoru a omezit negativní dopady neřízeného provozu sdílených dopravních prostředků ve městě. Součástí opatření je i ukončení memorand se stávajícími provozovateli a sjednocení pravidel pro všechny zájemce v režimu tzv. open house. Sdílené elektrokoloběžky nebudou součástí systému.

Klíčovou změnou oproti dosavadní praxi je, že nově budou povolena pouze jízdní kola a elektrokola. Sdílené koloběžky a elektrokoloběžky, které v minulosti způsobovaly četné problémy – od nehodovosti po blokování chodníků – již součástí systému nebudou. 

> „Elektrokoloběžky se v minulosti často používaly ne jako dopravní prostředek, ale spíš jako turistická atrakce, a to často v místech, kde neměly co dělat — v parcích, na chodnících nebo v pěších zónách. Zavedením nového systému chceme podpořit udržitelnou dopravu a zároveň zajistit pořádek ve veřejném prostoru,“ uvedl I. náměstek primátora hl. m. Prahy pro oblast dopravy Zdeněk Hřib. 

> „Na prvním místě stojí bezpečnost těch nejzranitelnějších účastníků provozu, tedy chodců. Mezi uživateli koloběžek, kteří zejména v centru města v rozporu s předpisy často jezdí po chodníku mezi chodci, bohužel v současnosti dochází k mnoha kolizím. Věříme nicméně, že je k dispozici vhodná alternativa pro bezemisní pohyb po městě, a tou jsou sdílená kola. Pro držitele předplatních jízdenek dokonce s možností dvou 15minutových jízd zdarma u poskytovatelů Rekola a nextbike,“ řekl předseda Výboru Zastupitelstva hl. m. Prahy pro zahraniční vztahy a EU fondy Jaromír Beránek.

Provozovatelé, kteří budou chtít v Praze poskytovat službu sdílené cyklomobility, uzavřou s městem jednotnou smlouvu prostřednictvím Technické správy komunikací hl. m. Prahy (TSK). Budou muset dodržovat závazná pravidla — mimo jiné parkování pouze na vyznačených stanovištích, zajištění technické způsobilosti kol a pravidelný servis. 

> „Díky jednotnému systému získáme větší kontrolu, možnost vyžadovat odpovědnost od provozovatelů a efektivně řešit problémy s nepořádkem a bezpečností. Zároveň chceme, aby se do systému mohli zapojit i noví provozovatelé za férových a transparentních podmínek,“ dodal Zdeněk Hřib. 

Nový rámec také umožňuje městu prostřednictvím TSK odstraňovat prostředky provozovatelů, kteří pravidla nedodržují. Stávající memoranda se společnostmi Rekola a nextbike budou vypovězena ke dni 30. června 2026.

Zavedení jasných pravidel pro sdílenou mobilitu navazuje na předchozí snahy o regulaci sdílených koloběžek, které byly poprvé předloženy 23. června 2025. Tehdejší návrh nezískal podporu. K tématu se znovu přistoupilo a návrh byl prosazen prostřednictvím Zastupitelstva hl. m. Prahy. Po letech debat a odkládání bylo přijato systémové řešení, které ukončí provoz sdílených koloběžek od 1. ledna 2026 a nastaví jednotná a transparentní pravidla pro všechny provozovatele sdílených kol a elektrokol. 
