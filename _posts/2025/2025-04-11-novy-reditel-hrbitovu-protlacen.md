---
title: "Nového ředitele Hřbitovů protlačilo SPOLU a STAN, Pirátům vadí jeho podivné kšefty s městskou příspěvkovou organizací"
author: Piráti Praha
image: posts/novaradnice36.jpg
tags: [Kauzy]
---

Praha, 9. dubna 2025 – Pirátští radní nezvedli v pondělí ruku pro jmenování Tomáše Chvály novým ředitelem příspěvkovky Hřbitovy a pohřební služby hl. m. Prahy. Během výběrového řízení Chvála ve svém CV záměrně zamlčel vazby na ODS v podobě funkce poradce poslankyně Lenky Kohoutové. Zároveň neuvedl, že jím vlastněná společnost je dodavatelem Prahou zřizovaného sociálního zařízení Domov Sulická. Firma Tomáše Chvály zde dle veřejných informací dostávala zakázky tzv. z ruky, bez výběrového řízení. 

Kandidát na post ředitele příspěvkové organizace Hřbitovy a pohřební služby hl. m. Prahy Tomáš Chvála navržený gesční náměstkyní Alexandrou Udženijí (ODS) nezískal podporu pirátských radních. Ti upozorňují na závažné skutečnosti, které během výběrového řízení nebyly komunikovány.

> „Pan Chvála radě tvrdil, že jeho firma neměla od Domova Sulická zakázku už dva roky. Výpis z registru smluv ale jasně dokládá opak – poslední smlouva je z roku 2024. Navíc ve svém životopise zamlčel, že působil jako poradce bývalé poslankyně ODS Lenky Kohoutové, která dnes vede právě Domov Sulická. Tyto skutečnosti považujeme za závažné a neslučitelné s důvěrou, kterou by měl ředitel městské příspěvkové organizace mít,“ uvedl radní pro majetek, legislativu a transparentnost Adam Zábranský s odkazem na informace z jednání rady.

Dalším problémem je podle Pirátů samotná Chválova firma Oxixo spol. s r.o. 

> „Pan Chvála si firmu založil ve stejné době, kdy se paní Kohoutová stala ředitelkou Domova Sulická. Předtím pan Chvála působil jako její poradce ve sněmovně. Zakázky od Domova Sulická tvořily v posledních letech většinu obratu jeho firmy. Od potenciálního ředitele příspěvkové organizace bych očekávala, že k zakázkám bude přistupovat obezřetně a nebude tyto skutečnosti bagatelizovat,“ uvedla předsedkyně výboru pro bydlení Magdalena Valdmanová.

Z odborné praxe Tomáše Chvály je relevantní pouze jeho působení v pozici tajemníka MČ Praha-Letňany – jinak se jedná primárně o politického nominanta, který v minulosti zastával komunální funkce v barvách ODS.

> „Očekávali jsme, že nový ředitel přinese důvěru a odbornost. Bohužel, pan Chvála tento profil nesplňuje, a proto jsme ho také nepodpořili,“ uzavírá Valdmanová.
