---
title: "Praha letos podpoří osm inovačních akcí celkovou částkou šest milionů korun"
author: MHMP
image: posts/novaradnice6.jpg
tags: [Inovace]
---

Pražští radní v pondělí schválili poskytnutí neinvestičních dotací v celkové výši šest milionů korun na podporu osmi inovačních akcí, které se letos uskuteční v Praze. Podpořené projekty mají za cíl zlepšit inovační ekosystém v metropoli.

> „Praha podporuje akce v oblasti inovací už od minulého volebního období. Loni jsme tuto podporu začali rozdělovat systematicky skrze dotační program. Letos, ve druhém ročníku dotačního programu, podpoříme hned osm akcí v celkové výší šest milionů korun. Všechny podpořené akce přispívají k propojování pražského inovačního ekosystému i k přitahování inovátorů budoucích – studentů našich škol i z různých koutů světa,“ říká radní hl. m. Prahy pro oblast ICT, Smart City, vědy, výzkumu a inovací Daniel Mazur.

> „Komise hodnotila 14 přihlášek a 12 z nich doporučila Radě hlavního města Prahy k podpoře. Velký zájem o dotace z Programu na podporu akcí v oblasti inovací nás těší a dokazuje, že město hraje důležitou roli v kultivaci pražského inovačního ekosystému. Vzhledem k počtu a kvalitě akcí, které splnily kritéria, ale nevešly se do celkového objemu alokovaných finančních prostředků, budu usilovat o další navýšení těchto prostředků do budoucna,“ doplňuje Daniel Mazur.  

Program spustilo hlavní město v roce 2024 s cílem poskytovat podporu inovačním akcím systematicky a předvídatelně. O podporu se mohly ucházet akce k popularizaci a vzdělávání v oblasti inovací nebo akce na podporu událostí typu veletrhů, výstav a fór v oblastech, které vyplývají z platné Regionální inovační strategie hlavního města Prahy (RIS3).

K podpořeným popularizačním a vzdělávacím akcím patří Impact Hub MashUp 2025, Dny AI 2025 v Praze, Maker Faire Prague 2025, Future Port Youth 2025 a Týden inovací. Se žádostí uspěly také veletrhy a fóra Innovations United 2025, Prague.bio Conference 2025 a Konference digitální fabrikace a inovací.
