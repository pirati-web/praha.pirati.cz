---
title: "Piráti upozornili na problematickou zakázku ohrožující péči o zeleň v Záběhlicích, teď ji zařízl ÚHOS"
author: Piráti Praha
image: posts/praha10-uohs.jpg
tags: [Praha 10, ÚOHS]
---

**Úřad pro ochranu hospodářské soutěže (ÚOHS) pravomocně rozhodl o zrušení části zakázky na údržbu zeleně v Praze 10. Jako nezákonné vyhodnotil kritérium s 30procentní váhou nazvané dotazník spokojenosti. Hodnotící komise v tomto kritériu bodovala odevzdané referenční zakázky na údržbu zeleně. Antimonopolní úřad zakázal část zakázky městské části uzavřít, takže Praha 10 nyní údržbu řeší zakázkami z ruky mimo režim zákona. Piráti na problematičnost zakázky opakovaně upozorňovali gesčního radního Maršálka (VLASTA).**

>„Bohužel se potvrdilo to, na co jsem radního Milana Maršálka osobně opakovaně upozorňovala před samotným zadáním dané veřejné zakázky před více než rokem. Doslova jsem ho varovala, že takto pokřiveně nastavené kritérium může napadnout některý z neúspěšných uchazečů u ÚOHS. Předseda antimonopolního úřadu Petr Mlsna nyní pravomocně potvrdil, že Praha 10 opět nedodržela zákon o zadávání veřejných zakázek. Očekávám, že tentokrát bude vyvozena politická odpovědnost, protože tuto zakázku považuji v gesci životního prostředí za vůbec nejdůležitější,“ říká náměstkyně primátora Prahy a opoziční zastupitelka Prahy 10 Jana Komrsková (Piráti).

Praha 10 soutěží údržbu zeleně zvlášť do oblastí Vršovice, Záběhlice, Malešice a Strašnice. Na území Záběhlic s předpokládanou hodnotou 69 milionů korun na čtyři roky po vyhodnocení vybrala společnost CI - ZELEŇ Záběhlice (tedy konkrétně Ironex MB a CEBU a.s.). Tento výběr rozporovala společnost AVE a.s., která, byť předložila ekonomicky výhodnější nabídky, ztratila body právě v hodnocení dotazníku spokojenosti.

ÚOHS ve svém rozhodnutí jasně říká, že dotazník spokojenosti jako kritérium kvality musí být bezprostředně spjat s předmětem veřejné zakázky. V tomto případě se vztahovalo jen k předchozím zakázkám dodavatele a jen jako obecného zhodnocení zkušenosti. Úřad dále vysvětluje, že toto kritérium kvality může být například technická úroveň, estetické a funkční vlastnosti či případně sociální, environmentální nebo inovační aspekty.

>“Věc má však ještě širší kontext. Pomocí nezákonných dotazníků byla celá zakázka ohnuta v prospěch CEBU a.s., tedy firmy bývalého vedoucího odboru majetku MČ Prahy 10 a věrného spolupracovníka lobbisty Tomáše Hrdličky,” doplňuje Komrsková s tím, že a firma CEBU sídlí v Revoluční 767, tady tam, kde i firmy kontroverzního lobbisty Tomáše Hrdličky.

Přinejmenším nešťastně si však podle Pirátů vedení radnice počíná při údržbě zeleně i tím, že služby objednává bez soutěže. 

>„S ohledem na zákaz uzavření smlouvy od antimonopolního úřadu městská část údržbu zeleně realizuje zakázkami několika firmám tzv. “z ruky”, nicméně i tam se již pohybuje mimo rámec zákona, který připouští maximální plnění v hodnotě 3 milionů korun. Městská část však už minulý měsíc přesáhla 4 miliony korun,“ dodává další podrobnosti Komrsková.

Je to tak podruhé během tohoto volebního období, kdy antimonopolní úřad řeší zakázky městské části. V loňském roce městská část dostala pokutu 750 000 korun za účelové dělení zakázky na opravu stávajícího sídla radnice Prahy 10. Vedení městské části se s ÚOHS soudí, protože s jejich pravomocným rozhodnutím nadále nesouhlasí.

#### Link na rozhodnutí ÚOHS:
- [I. instance](https://uohs.gov.cz/cs/verejne-zakazky/sbirky-rozhodnuti/detail-22881.html)
- [II. instance (rozhodnutí předsedy)](https://uohs.gov.cz/cs/verejne-zakazky/sbirky-rozhodnuti/detail-22880.html)
