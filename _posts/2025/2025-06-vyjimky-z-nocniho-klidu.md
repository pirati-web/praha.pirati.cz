---
title: "Praha schválila pravidla pro udělování výjimek z nočního klidu pro kulturní akce"
author: MHMP
image: posts/zabransky-kreslo.jpg
tags: [Akce]
---

Pražští radní schválili pravidla, která umožní pořadatelům venkovních hudebních akcí žádat o zkrácení doby nočního klidu v době jejich konání. Hlavnímu městu jako poslednímu z velkých českých měst taková pravidla dosud chyběla. 

> „Podmínky pro zkrácení nočního klidu umožní konání limitovanému počtu akcí tak, abychom zachovali rovnováhu mezi právem veřejnosti na klidný a nerušený odpočinek v noční době a zájmem Prahy jako významné evropské kulturní metropole na konání kulturních akcí – a návštěvníkům na plnohodnotný kulturní život,“ říká radní hl. m. Prahy pro majetek, transparentnost a legislativu Adam Zábranský. 

O výjimky mohou žádat pořadatelé akcí či městské části. Konkrétní seznam akcí, který na základě pravidel vznikne, zastupitelstvo schválí jako přílohu chystané vyhlášky, která kromě výjimek z nočního klidu bude řešit pravidla pro pořádání venkovních hudebních akcí včetně hlukových limitů.

Základním kritériem pro schválení žádosti bude předpokládaná návštěvnost akce nad 20 000 návštěvníků, očekávaný pozitivní dopad na kulturní cestovní ruch a ekonomické benefity na návazné služby. Musí se též jednat o akci celoměstského významu za účasti významných interpretů.

> „Vyhlášku, kterou budeme projednávat na podzim, předložím jako vyváženou. To znamená, že na jedné straně bude obsahovat hlukové limity, jak to známe z jiných evropských metropolí, a na druhé straně tam budou právě výjimky z nočního klidu pro významné akce tak, aby se mohly bez problému konat,“ doplňuje Adam Zábranský.

 
