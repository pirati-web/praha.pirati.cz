---
title: "STAN a SPOLU zablokovaly očistu dopravního podniku od korupce. Do výboru pro audit dopravního podniku nepodpořily protikorupčního experta"
author: Piráti
image: posts/novaradnice5.jpg
tags: [Praha]
---

STAN a SPOLU zablokovaly očistu dopravního podniku od korupce. Potvrdilo to jejich hlasování o členech výboru pro audit DPP, kam Piráti nominovali protikorupčního experta Janusze Konieczneho. Konieczny je renomovaným odborníkem s nespornou praxí v oblasti potírání korupce. V minulosti pracoval mimo jiné i pro Nadační fond proti korupci (od roku 2011), kde se zabýval také pochybnými zakázkami v pražském dopravním podniku (např. zakázkou na kamerový bezpečnostní systém (KBS), kvůli kterému nedávno v DPP pobíhala policie), nebo známou kauzou tisku jízdenek lobbisty Ivo Rittiga. Pro pirátského nominanta Konieczneho na radě nehlasoval nikdo ze SPOLU a ani předseda pražské organizace a radní ze STAN. Do výboru pro audit dopravního podniku tak nebyl zvolen.

“Je zjevné, že protikorupční analytik s reálnými výsledky v odhalování korupčních kauz je pro STAN a SPOLU v orgánech dopravního podniku neakceptovatelný. Je to potvrzení toho, že politici ze SPOLU a STAN nechtějí situaci v DPP skutečně řešit,” říká náměstek primátora pro oblast dopravy Zdeněk Hřib.


Janusz Konieczny pomohl odhalit celou řadu korupčních kauz a díky své činnosti ušetřil miliony z veřejných prostředků, které by jinak skončily v rukou zákulisních struktur.

Už v době Nečasovy vlády se intenzivně zabýval kauzou informačního systému na Úřadech práce. Jako analytik protikorupčního fondu se podílel na přípravě trestního oznámení na tehdejšího ministra práce a sociálních věcí Jaromíra Drábka z TOP 09 a jeho náměstka Vladimíra Šišku. [Drábek rezignoval a Šiška byl poté pravomocně odsouzen.](https://www.nfpk.cz/aktuality/o---trestni-oznameni-na-j-drabka-v-sisku-a-neznameho-pachatele)

Konieczny byl také tím, kdo podal trestní oznámení na podezřelý prodej pozemků v Praze - Lysolajích, ve kterých se angažoval Petr Hlubuček ze STAN. Stalo se tak půl roku předtím, než [proběhla policejní razie v DPP.](https://www.pirati.cz/jak-pirati-pracuji/pirati-podali-loni-trestni-oznameni-na-podezrely-prodej-pozemku-v-praze-lysolajich-kriminaliste-proveruji-petra-hlubucka/)

Od roku 2018 do současnosti se Konieczny také podrobně věnuje tématu porušování českých i evropských předpisů ke střetu zájmů v souvislosti s čerpáním dotací a zakázek Agrofertem v době vlády Andreje Babiše. Díky jeho podnětu musel Agrofert v roce 2018 [vracet neoprávněně čerpaných 6 milionů korun podpory určených pro malé a střední podnikatele](https://archiv.hn.cz/c1-66206810-pirati-jdou-babisovi-po-penezich-do-bruselu-poslali-dopis-agrofert-muze-prijit-o-stamiliony-na-dotacich).

V době pandemie se zabýval podezřelými zakázkami na nákup ochranných pomůcek. Od počátku války na Ukrajině se také věnuje tématu protiruských sankcí, pronikání ruského vlivu a dodržování sankčních pravidel při zadávání veřejných zakázek.
