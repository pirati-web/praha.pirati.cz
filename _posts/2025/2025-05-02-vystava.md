---
title: "Praha otevřela výstavu k výročí konce druhé světové války, její součástí je i autentický stíhač tanků"
author: MHMP
image: posts/mazur-tank.jpg
tags: [Akce]
---

Na Mariánském náměstí před budovou Nové radnice byla dnes slavnostně zahájena panelová výstava nazvaná V jako vítězství, která vznikla při příležitosti výročí 80 let od konce druhé světové války. K vidění je pro širokou veřejnost až do 30. května 2025. Volně přístupná expozice představí klíčové historické události spojené s osvobozením Prahy a koncem tohoto válečného konfliktu. Jako součást akce zde bude na týden vystaven i autentický stíhač tanků, který se přímo podílel na dramatických událostech konce války v Praze.

> „Připomínat si konec druhé světové války není jen otázkou historické paměti, ale i naší občanské odpovědnosti. Každé jméno, každý příběh, každá oběť zanechala otisk v našich dějinách – a je na nás, abychom tento otisk nikdy nesmazali. Výstava na Mariánském náměstí ukazuje odvahu i utrpení našich předků, kteří bojovali za svobodu. Jsem hrdý, že Praha umí takto důstojně připomenout, co znamená skutečné vítězství: hodnoty, morálku a lidskost,“ říká primátor hl. m. Prahy Bohuslav Svoboda.

> „Dnes si připomínáme odpovědnost, odvahu a hrdinství lidí, kteří před 80 lety rozhodli pomoci svrhnout nacistickou okupaci. Byli to zpravidla obyčejní lidé, kteří se pustili do nerovného boje s posádkami okupantů a posléze i ustupující armádou. Síla, která se pokusila ovládnout Evropu pod hesly o vlastní nadřazenosti a historických právech, byla tehdy poražena. Uběhlo tři čtvrtě století a bohužel si znovu musíme připomínat, proč je nepřípustné přepisovat hranice jednostranně a už vůbec vojenskou silou. Památku hrdinů květnového povstání proto nejlépe uctíme posílením našeho dnešního odhodlání a schopnosti se bránit. Bránit sebe jako společnost, jako zemi, jako trvalou součást Evropy a světa založeného na pravidlech,” uvádí radní pro Smart City, ICT, vědu, výzkum a inovace Daniel Mazur.

Magistrát hl. m. Prahy připravil k 80. výročí konce druhé světové války v Evropě výstavu, která bude k vidění od 30. dubna do 30. května 2025. Celkem 8 panelů stojících před budovou Nové radnice na Mariánském náměstí v Praze 1 nabídne 16 tematických ploch, kde se návštěvníci seznámí s mnoha důležitými událostmi na konci druhé světové války v Evropě, zejména s průběhem Pražského povstání, činností západních Spojenců, rolí Rudé armády, návratem československých letců z Velké Británie i s tragickými událostmi, které provázely závěrečné dny války. Expozice představí také aktivity, kterým se věnuje Vojenský historický ústav.

Text pak obohatí přibližně 120 archivních fotografií z fondů zejména Vojenského ústředního archivu a dalších institucí, například z Plzně či Přerova. Expozice bude dostupná i v anglickém překladu prostřednictvím QR kódů umístěných na výstavních panelech.

Díky spolupráci s Vojenským historickým ústavem, který poskytuje část výstavních materiálů, budou mít navíc návštěvníci možnost od 30. dubna do 5. května 2025 vidět na výstavě také autentický stíhač tanků, který se přímo podílel na dramatických událostech konce války v Praze. Přeprava a instalace takto rozměrného a těžkého exponátu představuje náročnou logistickou operaci, která tak podtrhuje význam tohoto výročí.

Stíhač tanků bude od dnešního dne až do 4. května spolu s budovou Nové radnice slavnostně nasvícen v čase mezi 20.00 a 24.00 hodin. První tři dny to bude v barvách Prahy, tedy v červené a žluté, zbylé dva dny pak bude stíhač nasvícen i v barvách české trikolóry – bílé, červené a modré.

Výstava vzniká v době, kdy mezinárodní vztahy procházejí zásadními změnami a kdy jsou mnohé historické hodnoty a principy, za které bojovaly naše předchozí generace, vystaveny těžkým zkouškám. Jak upozorňuje závěrečný panel výstavy: „Symbol "V" znamená vítězství morálních hodnot a svobodné kultury, která je založena na odpovědnosti, vzájemném respektu a svědomí.“

Hlavní město se v rámci oslav 80 let od konce 2. světové války navíc zapojuje i do dalších plánovaných akcí v metropoli. Například spolupracuje na aktivitách Muzea hl. m. Prahy, jako je instalace improvizované barikády, happeningový průvod nebo symbolické „oživení“ zničeného zvonu ze Staroměstské radnice. Metropole podporuje i akce organizace Post Bellum, jedná se mimo jiné o přehlídku vojenské techniky nebo setkání s pamětníky na Staroměstské radnici. Spolupráce se ale týká i tematických aktivit, které zaštiťuje Muzeum paměti XX. století, jako je multimediální expozice nazvaná Staroměstské náměstí v plamenech nebo ukázky dobových bojů v hlavním městě nazvané Barikáda 2025, kterou pro širokou veřejnost připravuje městská část Praha 4.
