---
title: "Praha postaví severní vestibul stanice metra Vltavská"
author: MHMP
image: posts/hrib04.jpg
tags: [Doprava]
---

Rada hl. m. Prahy odsouhlasila zapracování požadavku na vybudovaní severního vestibulu stanice metra Vltavská. Jedná se o nezbytný předpoklad pro koncepční rozvoj lokality Holešovice – Bubny-Zátory a pro jeho stabilizaci v územně plánovacích podkladech a územně plánovací dokumentaci. V budoucnu by měl nový vestibul obsloužit obyvatele části Holešovic i nové čtvrti v oblasti Bubny-Zátory.

> „Význam severního vestibulu je především v lepší obsluze obyvatel stávajících i těch budoucích, kteří budou žít v plánované výstavbě na současném brownfieldu Bubny-Zátory. Návrh vestibulu bude koordinován s budoucí výstavbou tak, aby byl městotvorně integrován do nové zástavby,“ říká Petr Hlaváček, náměstek primátora hl. m. Prahy pro oblast územního rozvoje.

> „Ve stanici metra Vltavská vybudujeme severní vestibul! Mezi stanicemi metra Nádraží Holešovice a Vltavská totiž v následujících letech vznikne nová čtvrť pro 25 tisíc lidí. V místě už se také staví nová železniční zastávka Praha-Bubny a modernizuje se trať z centra Prahy na letiště a dále do Kladna. Nový vestibul tak místním umožní pohodlný a rychlý přístup k veřejné dopravě a významně přispěje k rozvoji celé lokality,“ uvádí Zdeněk Hřib, náměstek primátora hl. m. Prahy pro oblast dopravy.

Již při projektování stanice metra Vltavská na přelomu 70. a 80. let 20. století byla předběžně konstrukčně založena možnost vytvoření druhého vestibulu severním směrem do oblasti železničního nádraží Praha-Bubny a do části bubenské zástavby zvané Malý Berlín. S ohledem na tehdy klesající význam bubenského nádraží a na obsluhu této lokality tramvajovou dopravou z ulice Dukelských hrdinů ale nebyl severní vestibul tehdy dostavěn.

V současné době se v dotčené lokalitě připravují záměry, které dostavbu severního vestibulu opodstatňují. Zejména se jedná o již v roce 2020 schválenou Územní studii Bubny-Zátory, která předpokládá vznik nové čtvrti pro zhruba 25 tisíc obyvatel. Umístěna bude mezi stanicemi metra Vltavská a Nádraží Holešovice. Záměrem studie bylo, aby dopravní obslužnost čtvrti přednostně zajistila veřejná doprava, kdy páteřními osami mají být právě trasa metra C a modernizovaná železniční trať spolu s tramvajovými tratěmi.

S ohledem na polohu nové čtvrti a z toho plynoucí dlouhé přístupové cesty ke stávajícímu jižnímu vestibulu je proto vhodné postavit severní vestibul tak, aby měla lokalita kvalitní propojení se stanicí metra.

Projekty celoměstského významu v oblasti včetně plánované transformace území dlouhodobě s vybudováním severního vestibulu stanice metra Vltavská počítají a vestibul je také veřejně prospěšnou stavbou podle platného územního plánu. Pražští radní proto v pondělí zapracování požadavku na vybudovaní severního vestibulu odsouhlasili.
