---
title: "Upřednostňuje SPOLU kšeft pro spolustraníka před vyššími příjmy pro hlavní město z vánočních trhů?"
author: Piráti Praha
image: posts/stanky.jpg
tags: [Kauzy]
---

Praha, 7. dubna 2025 – Koalice SPOLU a radní za STAN Antonín Klecanda na dnešním jednání pražské rady zablokovali výpověď společnosti LCA s.r.o., která v době adventu provozuje Vánoční trhy na Náměstí republiky u ulice V Celnici. Jednatelem společnosti je pražský politik za ODS Martin Valovič, současný starosta Prahy 10.  Radní Adam Zábranský chtěl zmíněný prostor pronajmout městské společnosti Trade Centre Praha (TCP), která má zájem vánoční trhy provozovat a platit městu vyšší nájemné.

> „Nečekal bych, že se dožiju toho, že mi pravicová strana bude bránit v navyšování příjmů města z pronájmů. Přitom máme aktuální data z Brna-střed, které se předloni rozhodlo provozovat trhy také samo a výsledkem této změny je navýšení příjmů městské části zhruba na pětinásobek,“ vysvětluje radní pro majetek Adam Zábranský.

Brno-střed původně od soukromé společnosti získávalo nájem 1,5 milionu ročně. Poté, co radnice začala trhy provozovat sama, podařilo se jí jen v roce 2023 dosáhnout čistého zisku přibližně 10 milionů korun.   

> „Z dnešního jednání se nemohu zbavit dojmu, že kšeft pro spolustraníka z ODS je pro koaliční partnery důležitější než příjmy pro hlavní město. Městská společnost Trade Centre Praha městu nabídla vyšší nájemné než zhruba 250 tisíc, které nyní za nájem platí firma pana starosty Valoviče,“ říká Zábranský.
TCP nabízí hlavnímu městu měsíční nájemné ve výši 300 tisíc korun + 15 % ze zisku. Právě navyšování příjmů města je jednou z hlavních motivací pro změnu provozovatele. Tou druhou je větší kontrola nad podobou trhů. Záměr vychází z nedávno zpracované koncepce vánočních trhů. Ta obsahuje i shrnutí zkušeností jiných měst v Česku i zahraničí. Z něj vyplývá, že například již jmenované Brno-střed si od roku 2023 provozuje trhy samo bez prostředníka a své čisté příjmy dokázalo tímto krokem velmi významně navýšit. 

> „Věřím, že největší potenciál pro zvýšení příjmů města z trhů skrze provozování vlastními silami  nabízí Václavské a Staroměstské náměstí, kde je stávající roční nájemné za vánoční a velikonoční trhy dohromady ve výši 4 milionů korun velmi nízké vzhledem k lukrativnosti lokality. Pro pilotní test organizace skrze městskou společnost jsme vytipovali Náměstí Republiky a Ovocný trh, aby si TCP vyzkoušelo pořádání trhů na menším místě. V případě úspěchu by v dalších letech mohlo začít organizovat trhy i na větších náměstích. Kolegyním a kolegům v radě jsem vysvětloval, že když trhy nezkusíme organizovat sami, nikdy nebudeme vědět, jaký je jejich ziskový potenciál,” dodává Zábranský.
