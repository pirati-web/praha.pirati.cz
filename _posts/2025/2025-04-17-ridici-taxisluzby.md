---
title: "Praha iniciovala úpravy zákona o silniční dopravě, které zpřísní pravidla pro zahraniční řidiče taxislužby"
author: MHMP
image: posts/hrib03.jpg
tags: [Doprava]
---

Hlavní město vyjednalo a prosadilo některé návrhy do novely zákona č. 111/1994 Sb., o silniční dopravě, kterou v minulém týdnu schválil také Senát Parlamentu ČR. Nově budou muset řidiči taxislužby vlastnit řidičský průkaz, který byl vydán pouze Českou republikou, případně jiným členským státem EU. Dále bude také udělováno taxikářské oprávnění pouze na dobu povoleného pobytu, nikoliv plošně na pět let. Novela by měla začít platit od července letošního roku. Cílem úpravy je zajistit větší bezpečnost cestujících využívajících taxislužbu, ale i ostatních účastníků silničního provozu.

> „Praha se dlouhodobě snaží zlepšit situaci v oblasti taxislužby a chránit bezpečnost cestujících i ostatních účastníků silničního provozu. Jsem rád, že se nám podařilo prosadit zpřísnění pravidel, která omezí nekontrolovaný příliv řidičů taxislužby bez potřebných dovedností, znalostí dopravních předpisů a orientace v Praze. Nová pravidla zajišťují, že taxikářské oprávnění bude udělováno pouze po dobu platného pobytu a že řidiči budou muset mít řidičský průkaz vydaný v Česku, nebo jiném státě EU. To je krok správným směrem ke zvýšení bezpečnosti i kvality taxislužby v metropoli, “ říká náměstek primátora hl. m. Prahy pro oblast dopravy Zdeněk Hřib.

Magistrát hl. m. Prahy se dlouhodobě věnuje situaci v oblasti taxislužby v metropoli, která se s rozmachem alternativních taxislužeb výrazně zhoršila. Nastal obrovský příliv žadatelů o udělení oprávnění řidičů taxislužby ze strany občanů třetích zemí, kteří ale často nemají ani minimální znalost českého, případně anglického jazyka, a mají minimální povědomí o právech a povinnostech plynoucích z výkonu práce řidiče taxislužby.

Řada z nich se také neorientuje na území Prahy a v neposlední řadě mnohdy ohrožují účastníky silničního provozu, neboť nemají ani nezbytné dovednosti v řízení vozidel a znalosti dopravních předpisů, které by umožnily v hustém provozu vozidlo bezpečně řídit. Počet vozidel taxislužby pohybujících se v silničním provozu tak dynamicky vzrůstá a ohrožováni jsou nejenom cestující, ale i ostatní účastníci silničního provozu.

Před několika měsíci proto vstoupilo hlavní město do jednání s Ministerstvem dopravy ČR a připravilo návrhy na novelizaci zákona o silniční dopravě, které by mohly situaci zlepšit. Nakonec se i s pomocí některých poslanců, kteří jsou zároveň zastupiteli hl. města Prahy, podařilo prosadit do novely dva zásadní pozměňovací návrhy.

V první řadě se jedná o povinnost vydávat oprávnění řidiče taxislužby u cizinců pouze na dobu pobytového/pracovního oprávnění, pokud je kratší než 5 let. Tato úprava reaguje na skutečnost, že mnoho cizinců ze třetích zemí při žádosti o oprávnění řidiče taxislužby dokládá pracovní a pobytové povolení na výrazně kratší dobu než 5 let. Je proto vhodné, aby oprávnění řidiče taxislužby bylo platné po dobu, po kterou bude mít cizinec povolení k pobytu na území Česka.    

Druhou důležitou změnou je pak povinnost, aby řidič taxislužby byl držitelem řidičského průkazu vydaného Českou republikou, nebo jiným členským státem Evropské unie. Důvodem k tomu je skutečnost, že o práci řidiče taxislužby se ve stále větší míře ucházejí cizinci ze třetích zemí, kteří právě mají problémy s řízením vozidla a s pravidly silničního provozu na území Česka. 

> „Změny, které se nám podařilo prosadit, pomohou například zamezit situacím, kdy za volant taxislužby usedá člověk, který nezná ani základní dopravní značení nebo se nedokáže domluvit se zákazníkem. V takto hustém městském provozu, jaký v Praze máme, už opravdu není prostor pro experimenty na silnici. Potřebujeme, aby řidiči taxislužby byli kvalifikovaní, orientovali se ve městě a chápali svou odpovědnost vůči ostatním,“ doplňuje náměstek Zdeněk Hřib.

Novelu zákona o silniční dopravě schválil 9. dubna 2025 také Senát Parlamentu ČR. Po dokončení celého procesu by měla novela vejít v platnost v červenci letošního roku.
