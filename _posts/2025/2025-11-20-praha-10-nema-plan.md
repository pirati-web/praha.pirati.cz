---
title: "Praha 10 nemá plán, jak vyřeší otázku nového sídla své radnice. Přesto chce prodat strategický majetek za miliardu"
author: MHMP
image: posts/komrskova01.jpg
tags: [Praha 10]
---

Praha, 20. listopadu 2025 – Pražské zastupitelstvo projedná prodej komplexu budov bývalého sídla radnice MČ Praha 10 a budovy KD Eden včetně přilehlých pozemků. Vedení MČ Praha 10 (ODS, TOP 09 a Koalice Vlasta), které prodej prosazuje, však není schopno hl. městu předložit řešení budoucího trvalého sídla úřadu. Zastupitelský klub Pirátů proto pro prodej, který se neslučuje s péčí řádného hospodáře, hlasovat nebude.

> „Piráti tuto transakci nepodpoří. Praha 10 totiž hlavnímu městu i veřejnosti nepředložila, jakým konkrétním způsobem chtějí otázku sídla své radnice vyřešit. Pro hlavní město jako vlastníka prodávané budovy je tato informace naprosto klíčová. V momentě, kdy se Praha 10 komplexu budov bývalé radnice zbaví, dostane se do velmi nevýhodné pozici a stane se tak snadno vydíratelná majitelem pronajatého dočasného sídla,” říká pražská náměstkyně a zastupitelka Prahy 10 Jana Komrsková k prodeji budov bývalého sídla radnice městské části známého jako Vlasta. Z něj úřad v létě 2023 dočasně přesídlil do pronajatých prostor na ulici Vinohradská za roční nájemné zhruba 50 milionů korun. Nájemní smlouva je zatím podepsána do roku 2027 s možností prodloužení o tři roky.

Rada Prahy 10 zároveň již podepisuje nákladné investice na navýšení kapacity ZŠ Hostýnská, která by měla stát 669 milionů. Ve velmi pokročilé fázi je také výběr zhotovitele pro zvýšení kapacity ZŠ Švehlova za odhadovaných 419 milionů. Jen tyto dvě investice, byť je navýšení školských kapacit potřebné, by vyčerpaly většinu finančních prostředků, které by Praha 10 získala prodejem bývalé radnice Vlasta a KD Eden a jenž měly sloužit k řešení jiné klíčové otázky.

> „Pokud budou získané finance využity pro jiné projekty, pak je zcela relevantní se ptát, jak chce vedení Prahy 10 nákup či výstavbu nového sídla radnice realizovat. Chceme hlavní město a veřejné prostředky ušetřit toho, že se za pár let objeví nový požadavek Prahy 10 na finanční injekci s tím, že peníze za Vlastu jsou již plně projedeny,” dodává Jana Komrsková. Současně musí Praha 10 dál počítat s náklady na pronájem dočasných prostor radnice. 

Komrsková jako desítková zastupitelka na začátku týdne písemně požádala starostu Prahy 10 Martina Valoviče (ODS) o nástin dalších kroků ve věci sídla radnice, dopis zůstal bez odpovědi. Společně s  areálem bývalé radnice se prodává také rozměrná parcela, na které je v současné době parčík. Na východní straně komplexu je proluka, kde se nestihla postavit další budova, se kterou se v minulosti počítalo. 

> „Objekt radnice je možné rekonstrukcí přeměnit na školní budovu. V době palčivého nedostatku kapacit středních škol ve městě by se to nabízelo jako nejrozumnější využití. Na nezastavěných parcelách by bez problémů mohlo vzniknout nové kulturní centrum, které by nahradilo Eden. Další možností je také výstavba městských nájemních bytů. Praha má podobných stavebních pozemků velmi omezené množství, takže je velmi zvláštní, že Praha 10 nějakou z těchto variant neprověřila,” říká 1. náměstek primátora Zdeněk Hřib. 

> „Hlavní město bylo a je po celou dobu připraveno jednat a být Praze 10 k dispozici. Není to tak dávno, kdy hlavní město pro Prahu 4 koupilo budovu bývalé pošty v ulici Na Strži, s tím, že se tam výhledově může radnice přestěhovat a vyvléknout se tak z velmi nevýhodného nájemního vztahu v administrativní budově na Budějovické. Nedává smysl, aby městská část prodávala budovy, které po rekonstrukci mohou sloužit jako školy, ani 14 tisíc metrů čtverečních stavebních parcel v širším centru města,” doplňuje Adam Zábranský, pražský radní pro majetek, transparentnost a legislativu.  

Praha 10 chce svěřené objekty bývalého sídla radnice, KD Eden i přilehlý parčík a další pozemky prodat developerovi za zhruba 1,1 miliardy korun. Panují však obavy, že na strategicky umístěných pozemcích by mohla vyrůst zástavba bez přidané hodnoty pro místní a Pražany celkově, tedy bez nájemních městských bytů, školských kapacit nebo občanské vybavenosti.
