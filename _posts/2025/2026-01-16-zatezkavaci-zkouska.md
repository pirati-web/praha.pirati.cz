---
title: "Na Dvoreckém mostě se uskutečnila zatěžovací zkouška. Zprovoznění mostu pro veřejnost je plánováno na duben"
author: MHMP
image: posts/dvo10.jpg
tags: [Doprava]
---

Ve středu se uskutečnila zatěžovací zkouška na Dvoreckém mostě mezi Podolím a Zlíchovem. Jednalo se o jeden z nutných kroků před zprovozněním mostu pro veřejnost a MHD, jež se předpokládá v dubnu tohoto roku. Celkové náklady na výstavbu včetně světelného parku a okolí se odhadují na přibližně 1,49 miliardy korun bez DPH.

Ve středu 21. ledna 2026 se v rámci celého dne uskutečnila zatěžovací zkouška Dvoreckého mostu. „Dnešní zatěžovací zkouška je zásadním milníkem a zároveň podmínkou pro budoucí získání kolaudace Dvoreckého mostu. Nepochybně je také významným testem nejen všech uplatněných zkušeností stavařů během stavby mostu. Zatěžovací zkouška totiž odhalí, jestli všichni při stavbě mostu postupovali správně a nic se nepodcenilo. I přes některé nepříjemnosti během stavby, se kterými jsme dopředu nemohli počítat, od geologie po mrazy v posledních týdnech, se s jistotou blížíme do finále. Dvorecký most, který se stane nezbytnou součástí tramvajového okruhu, se dočká otevření v dubnu tohoto roku. Správu mostu poté převezme Technická správa komunikací. Most byl od počátku navrhován jako tramvajový most, který uleví také Barrandovskému mostu od autobusové dopravy. Využívat ho budou také IZS od hasičů po záchrannou službu, pěší a cyklisté. Dvorecký most nabídne nové perspektivní spojení Prahy 4 a Prahy 5 a pomůže celé oblasti fungovat na principu 15minutového města krátkých vzdáleností,“ říká náměstek primátora hl. m. Prahy pro dopravu Jaromír Beránek.

V rámci zatěžovací zkoušky nejprve vyjelo do střední části mostu celkem osm vozidel (pole č. 4), následně do části mostu blíže Podolí šest vozidel (pole č. 6). Každé z vozidel mělo celkovou hmotnost 32 tun. Při zkoušce byl na stabilizovaných bodech na nosné konstrukci geodeticky měřen průhyb mostu. Mezi sledovanými parametry jsou například vývoj korozního prostředí v čase, teplota konstrukce ve vybraných bodech, poměrné deformace ve vybraných průřezech, elektricky izolační stav kabelových kanálků nebo normálová síla v kabelech (elastomagnetická metoda).

> „Zatěžovací zkouškou primárně ověřujeme shodu reálného chování mostu s našimi výpočetními modely. Monitoring konstrukce při zatěžovací zkoušce je důležitý i pro správce mostu. Umožňuje mu v budoucnu případně zkoušku zopakovat, porovnat změřená data a posoudit tak vývoj chování mostu pod zatížením v čase,“ vysvětluje hlavní projektant mostu Petr Souček. V následujících dnech se budou veškerá data ze zkoušky vyhodnocovat.

> „Dvorecký most je jednou z nejdůležitějších dopravních staveb, které dnes Praha realizuje, a jsem rád, že jsme se po náročném období dostali do fáze, kdy můžeme mluvit o jeho otevření pro veřejnost. Mrzí mě, že se stavba v průběhu let neobešla bez komplikací a časového posunu, ale šlo o objektivní technické a geologické důvody, které nebylo možné předvídat. O to víc si vážím práce všech, kteří projekt dotáhli do finále v kvalitě, která odpovídá jeho významu. Dvorecký most přinese Pražanům nové, moderní a udržitelné spojení mezi Prahou 4 a 5, uleví přetíženým komunikacím a posílí tramvajovou dopravu v celé jižní části města. Je to investice, která bude Praze sloužit desítky let,“ popisuje primátor hl. m. Prahy Bohuslav Svoboda.

Nejnáročnější na celém projektu je podle zhotovitele tvarová složitost konstrukce, komplikované vyztužení betonářskou výztuží a ukládka předpínacích kabelů. Velmi složité zde byly i geologické podmínky při založení mostu, logistika výstavby nebo zásobování stavby. Na podolské straně již byly ze strany Dopravního podniku hl. m. Prahy dokončeny stavební práce k napojení Dvoreckého mostu na tramvajovou trať. Od soboty 24. ledna 2026 se stavební práce na napojování Dvoreckého mostu přesunou na zlíchovskou stranu, kde potrvají až do pondělí 2. února 2026. „Přes Dvorecký most povedou tramvajové linky č. 20 a 21, denní autobusové linky č. 118,124, 196, 197 a noční spoje č. 901 a 914,“ dodává náměstek Jaromír Beránek.

V současné době jsou z nepříznivých klimatických důvodů zastaveny práce na pokládce finálních vrstev probarveného (červeného) asfaltu na oba boční pochozí pásy mostu. Pro pokládku těchto asfaltů, která bude realizována v rámci března 2026, jsou připraveny podkladní plochy opatřené izolačními vrstvami, ve finální fázi je instalace atypických dílů mostního zábradlí. Most bude zprovozněn již v dubnu tohoto roku pro veřejnost a MHD.

Na zlíchovské straně vzniká mimo jiné na ploše pod mostem světelná instalace s názvem Light Removes Darkness (Světlo odstraňuje temnotu). Zde bude umístěna unikátní sbírka lamp veřejného osvětlení aktuálně z 80 zemí celého světa. Dokončení světelného parku a okolí je plánováno na září tohoto roku. Další práce se budou v tomto a příštím roce týkat podmostí, které bude do budoucna nabízet multifunkční prostor, jež bude sloužit jako kulturní a rekreační zóna s amfiteátrem, skateparkem, lezeckou stěnou, vodáckou klubovnou nebo přístupem do Vltavy. Do konce roku 2026 budou zároveň dokončeny úpravy území a terénní a sadové úpravy na obou březích Vltavy.

Hlavní město předpokládá celkovou cenu díla po dokončení celé stavby včetně inflačního navýšení ve výši přibližně 1,5 miliardy korun bez DPH. Stavbu má na starosti sdružení Metrostav TBR Firesta STRABAG – Dvorecký most.

Dvorecký most vzniká přes Vltavu mezi břehy Prahy 4 a Prahy 5 a po dokončení se stane významnou spojnicí pro obyvatele metropole. Sloužit bude pro městskou hromadnou dopravu, cyklisty i chodce. Most není určen pro osobní automobilovou dopravu, nicméně v případě nutnosti zde mohou projet vozidla Integrovaného záchranného systému. Návrh mostu z bílého betonu odkazuje ke kubismu a brutalismu. Autoři z Atelieru 6 a Tubes se inspirovali Františkem Menclem, mimo jiné autorem Libeňského mostu, který si uvědomoval, jak je důležité, aby most dobře zapadl do okolní historické zástavby.
