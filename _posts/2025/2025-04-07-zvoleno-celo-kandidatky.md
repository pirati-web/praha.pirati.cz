---
title: "Pražští Piráti mají čelo své kandidátky do voleb. Richterovou s Hřibem doplní odborníci a ekonomové Vislous s Duškem"
author: Piráti Praha
image: posts/praha-skyline-11.jpg
tags: [Volby]
---

Praha, 7. dubna 2025 – Osm čelních tváří a jmen, včetně jejich pořadí na kandidátní listině, v pondělí odsouhlasilo krajské sdružení pražských Pirátů. K celostátnímu lídrovi Zdeňku Hřibovi a pražské lídryni Olze Richterové obsadilo krajské fórum dalších šest míst listiny. Jsou na nich odborníci a odbornice na téma ekonomiky, bydlení a sociálních věcí či energetiky a dekarbonizace.

> „Na rozdíl od starých stran jsme připraveni říkat věci tak, jak jsou. Jsme zpátky v plné síle s novými nápady a novým vedením. Naší prioritou je ochránit rodiny a běžné lidi před okolními hrozbami. Třeba před zákulisními strukturami, co reálně nechtějí vyřešit problémy Česka, nebo před tendencemi přiklánět se k autoritářským režimům. Proto představujeme na naší kandidátce mezinárodně uznávané ekonomy, kteří České republice pomohou s modernizací. Na kandidátce je například expert na otázky ekonomické konkurenceschopnosti Václav Vislous a ekonom a člen NERV Libor Dušek. Nechybí nám ani odborníci a odbornice v oblasti bydlení, práva a obrany,” říká Zdeněk Hřib, předseda Pirátské strany a pražský náměstek pro dopravu.

**Pražská lídryně Olga Richterová** je dlouholetou odbornicí na prorodinnou a sociální politiku a expertkou na trh práce. S hlavním městem je spjata už z dob svých komunálních politických začátků jako zastupitelka na Praze 10. Při své dosavadní práci  se vždy zasazuje o to, co je pro běžný život rodin naprosto zásadní. A to je řešení krize bydlení, snižování životních nákladů, zmírňování překážek pro lidi s hendikepem, osekávání byrokratických buzerací a podpora mladých rodin a soudržnosti celé společnosti. 

> „Ve Sněmovně už osm let prosazujeme reálná řešení v oblasti dostupnosti bydlení, snížení životních nákladů a modernizace státu. Vedla k viditelným a přínosným změnám, mimo jiné k vyšší podpoře v prvních dvou měsících nezaměstnanosti a rozpohybování zamrzlého pracovního trhu, vyššímu rodičovskému příspěvku, protože domácnostem s malými dětmi zásadně klesly příjmy, či rozšíření palety péče o malé děti. Tato témata ve Sněmovně dlouhodobě úspěšně prosazuji. Naše kandidátka nabízí přesně ty expertní hlasy a zkušenosti, které pomůžou rozpohybovat ekonomiku a zlepšit životy všech lidí v České republice. Přesvědčit o našich kvalitách a vizích I výsledcích se mohou občané osobně na našich akcích Máte přání nejen v Praze, ale i po celé republice. Od Pražanů potřebujeme silný mandát, abychom ve své práci mohli pokračovat,” dodává Olga Richterová, současná místopředsedkyně Poslanecké sněmovny Parlamentu ČR.

Olga Richterová na pražské kandidátce tvoří tým s celorepublikovým lídrem a předsedou strany **Zdeňkem Hřibem**, v pořadí je doplní ve volbách následující odborníci: 

Číslem tři se stal zastupitel v Praze 9 a zkušený expert na otázky ekonomické konkurenceschopnosti, moderní energetiky a udržitelné dopravy **Václav Vislous**. Čtvrté místo patří renomovanému ekonomovi **Liboru Duškovi**, který je členem Národní ekonomické rady vlády (NERV), páté obsadí ekonomka, manažerka a zastupitelka v Praze 4 **Tereza Nislerová**. Šestkou na kandidátce bude pražský radní pro oblast majetku, legislativy a transparentnosti **Adam Zábranský**, sedmičku má studentka práv, aktivní členka Mladého Pirátstva a místního sdružení Praha 6 **Katerina Demetrashvili**. První osmičku na kandidátce uzavírá pražská zastupitelka, odbornice na sociální a bytovou politiku, bývalá náměstkyně ministra práce a sociálních věcí **Zuzana Freitas Lopesová**. 

Krajské fórum v pondělí večer většinou 68 % hlasujících odhlasovalo pořadí kandidátů a kandidátek na čele, jejichž nominaci předcházela konzultace s pražskými místními sdruženími, v tomto znění:

1. MUDr. Zdeněk Hřib
2. PhDr. Olga Richterová, Ph.D. 
3. Václav Vislous, MSc.
4. doc. Mgr. Libor Dušek, Ph. D.
5. Ing. Tereza Nislerová, MA, MIM
6. Mgr. Adam Zábranský
7. Katerina Demetrashvili
8. Mgr. Zuzana Freitas Lopesová
