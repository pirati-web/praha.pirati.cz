---
title: "Pražskou pirátskou kandidátku uzavírají zubařka, porodní asistentka a právník bojující proti korupci Jakub Michálek"
author: Piráti Praha
image: posts/volby2025-kandidatka-praha.jpg
tags: [Sněmovna, Volby 2025]
---

**Na konci pražské kandidátky do letošních sněmovních voleb se objeví na 34. místě zubařka a odbornice na analytiku zdravotnictví Bára Malíková, na 35. místě porodní asistentka, influencerka a odbornice na systémovou zdravotní péči o ženu a dítě Veronika Hažlinská. Na 36. místě pak předseda poslaneckého klubu Pirátů Jakub Michálek, právník oceněný za boj proti korupci. Touto volbou se uzavřela kompletní kandidátka složená z 36 odborníků a odbornic na ekonomiku, právo, sociální problematiku, zdravotnictví a bezpečnost. Pražští lídři Zdeněk Hřib a Olga Richterová povedou svůj tým do voleb s heslem: Nakopneme to! V případě pražského regionu se zaměří na témata budování nových domovů a čtvrtí, obecně pak na snížení daňové zátěže rodin a kvalitní a kapacitně dostupné vzdělávání.**

>“Jsme silný tým odborníků a odbornic, se kterým modernizujeme Česko. Do voleb jdeme s velkým nasazením. Máme plán, jak nakopnout moderní stát a dostupné bydlení. Snížíme daně pro 90 procent rodin a srazíme ceny u nezbytných výdajů. Opravíme rozbitý trh s bydlením, zajistíme 200 tisíc nových domovů pro lidi, a ne po spekulanty. Zasáhneme proti korupci a zastavíme podvody a daňové úniky velkých firem a ušetřené peníze použijeme na lepší dostupnost lékařů a zubařů v každém okrese. Máme plán, jak zapojit skutečné odborníky a profesionály do správy země a jak současně posunout na vyšší úroveň naši obranu i spolupráci v Evropě,” říká lídryně pražské kandidátky Olga Richterová.

>„Mým krédem je modernizovat stát a chránit lidi před gaunery. Možná i proto jsem za ty roky získal u kolegů přezdívku “šerif spravedlnosti”. Spoustu těch gaunerů jsme dostali, spoustu jsme tvrdě konfrontovali, například Babiše a Blažka, a rozhýbali jsme potřebné změny. Teď to ale musíme nakopnout, masivně stavět byty, modernizovat stát a tvrdě zasáhnout proti korupci a podvodům. Musíme jít mnohem dál. I když se leccos podařilo, jako země máme na víc. V posledních dnech se potvrdilo, že bitcoinová aféra není selháním jednotlivce, jak se nám ODS snaží namluvit. Je to špička ledovce, která dokládá hluboké systémové problémy v prevenci postihu korupce. Kvůli korupci přitom náš stát přichází o stovky milionů korun, které by šlo využít jinde. Třeba na zajištění dostatku praktických lékařů ve všech okresech a snížení daní pro 90 procent rodin,” říká předseda poslaneckého klubu Pirátů Jakub Michálek.

Ke své kandidatuře Jakub Michálek dodává: 

>“Máme skvělý tým, proto do toho jdu jako podpora na poslední místo. Po deseti letech tvrdé práce jsem se rozhodl, že i já potřebuju změnu a že po 11 letech vedení našich političek a politiků je čas zkusit něco nového. Zdeněk Hřib a Olga Richterová mě nakonec přesvědčili, abych kandidoval v Praze jako podpora a mandát znovu obhajoval z posledního místa kandidátky. Kandidátku se nám letos podařilo sestavit opravdu skvěle. Piráti za poslední rok prošli obrodou a jsou teď ve skvělé kondici. Je to ostatně jasně vidět na množství talentů, které jsme na kandidátku přitáhli.”

**Bára Malíková**, s číslem 34, vystudovala 1.lékařskou fakultu Univerzity Karlovy v Praze a poté si ještě doplnila vzdělání na Vysoké škole ekonomické ve specializaci Management ve zdravotnictví. Aktuálně vede zubní pohotovost v pražské Nemocnice na Františku, učí budoucí zubní lékaře na 1. lékařské fakultě Univerzity Karlovy a částečně pracuje také v soukromé ordinaci. Do pirátského resortního týmu Zdravotnictví se zapojila jako dobrovolnice už v roce 2018. Od května 2020 pracovala jako analytička pro oblast zdravotnictví v rámci poslaneckého klubu Pirátů ve Sněmovně. V rámci sněmovní agendy měla možnost pracovat na celém spektru témat, týkajících se českého zdravotnictví. Velká část z nich byla tehdy spojena s pandemií COVID-19, v této době organizačně vedla multidisciplinární pirátský Koronateam, jehož činnost spočívala v syntéze informací, analýzách, komunikaci s odborníky a zpracovávání podkladů pro poslanecký klub. V závěru roku 2020 se jako externistka stala členkou Výboru pro zdravotnictví magistrátu Hlavního města Prahy. Tam se věnuje zejména problematice zubních pohotovostí na území hlavního města. Ve volebním roce se podílela na odborné části pirátského programu pro Zdravotnictví, který byl ohodnocen Zdravotnickým deníkem jako nejlepší ze zdravotnických programů pro sněmovní volby. Poté se zúčastnila otevřeného výběrového řízení do Správní rady VZP, kam byla vybrána jako náhradnice. Po rezignaci jednoho ze členů SR VZP v květnu 2022 se této funkce ujala. V březnu 2024 ukončila členství ve straně z důvodu kandidatury v rámci profesní organizace.

**Veronika Hažlinská**, s číslem 35, je porodní asistentkou. Za Piráty působí v Pracovní skupině k porodnictví při Radě vlády pro rovnost žen a mužů. Vystudovala obor porodní asistence na 1. LF UK v Praze a poté pracovala na porodním sále v Rakovníku. Současně stále působí i jako komunitní porodní asistentka. Jejím hlavním tématem je dostupnost poporodní péče pro ženy, které se začala věnovat po vlastních zkušenostech. Založila proto iniciativu Chci svoji porodní asistentku. Ta se snaží o zlepšení dostupnosti péče porodní asistentky. Na rozvoji oboru porodní asistence se aktivně podílela v letech 2022-2024 jako viceprezidentka profesní neziskové organizace Unie porodních asistentek, se kterou spolupracuje. Od roku 2020 působí u Pirátů v republikovém týmu Zdravotnictví. Dlouhodobě se věnuje oblastem porodnictví, práv žen a práv hospitalizovaných pacientů a zdravotnictví obecně. Při ministerstvu zdravotnictví v posledních letech působila v týmu pirátského náměstka Josefa Pavlovice jako odborná asistentka, kde se podílela na tvorbě Metodického pokynu k přítomnosti zákonných zástupců a osob blízkých u dětí v nemocnicích.

**Jakub Michálek**, s číslem 36, je zkušený právník, prosadil za dvě volební období přes 10 protikorupčních zákonů, např. donutil Babiše prodat média. 8 let vede poslance Pirátů ve Sněmovně, předtím vedl 3 roky pražské zastupitele. I díky tvrdé opoziční práci pražských magistrátních Pirátů se ostatně Piráti před lety dostali do Sněmovny. Vytrvale bojuje proti korupci a prosazuje konkrétní kroky pro moderní stát. Např. vysocí úředníci, manažeři a poradci pracující pro stát díky němu musí zveřejňovat výši mimořádných odměn. Jako první politik vyzval Blažka k demisi v bitcoinové kauze. Vedle toho je autor mnoha návrhů pro modernější stát, zasadil se o jednodušší formuláře pro lidi v exekuci, nižší daně na potraviny či modernější trestní zákoník. Za svoji práci obdržel ocenění české nevládní organizace Rekonstrukce státu. 

### Kompletní seznam pražských kandidátů a kandidátek:

1. MUDr. Zdeněk Hřib, náměstek primátora, bývalý primátor Prahy, manažer a odborník ve zdravotnictví, superlídr a předseda České pirátské strany
2. PhDr. Olga Richterová, Ph.D., místopředsedkyně Poslanecké sněmovny a odbornice na sociální politiku, místopředsedkyně Poslanecké sněmovny a lídryně pražské kandidátky
3. Václav Vislous, MSc., ekonom se zaměřením na konkurenceschopnost, moderní energetiku a udržitelnou dopravu, zastupitel na Praze 9
4. doc. Mgr. Libor Dušek, Ph.D., ekonom a člen Národní ekonomické rady vlády, vysokoškolský pedagog
5. Ing. Tereza Nislerová, MA, MIM, ekonomka, manažerka pro financování dekarbonizace v nadnárodní společnosti
6. Mgr. Adam Zábranský, právník, pražský radní pro majetek, legislativu a transparentnost
7. Katerina Demetrashvili, studentka práv a místopředsedkyně Mladého Pirátstva
8. Mgr. Zuzana Freitas Lopesová, spoluautorka zákona o podpoře bydlení, bývalá náměstkyně Ministra práce a sociálních věcí, pražská zastupitelka
9. Magdalena Valdmanová, předsedkyně magistrátního Výboru pro bydlení, pražská zastupitelka a zastupitelka Prahy 2
10. Ing. Jan Hora, IT analytik, člen magistrátního Výboru pro bezpečnost, zastupitel Prahy 4
11. MUDr. Albert Štěrba, MBA, neurochirurg, vyučující na vysoké škole, příslušník aktivních záloh Armády ČR, předseda Mladých lékařů
12. Mgr. Gabriela Svárovská, Ph.D., odbornice na lidská práva, bývalá diplomatka a spolupředsedkyně Zelených
13. Bc. Ondřej Melena, předseda pražských Pirátů, zastupitel a předseda kontrolního výboru v Praze 7
14.  Ing. Eva Tylová, ekoložka, zastupitelka hlavního města Prahy a městské části Praha 12
15. PhDr. Veronika Nürnbergerová, Ph.D., C.A.S., odbornice na kvalitu vzdělávání a fakultní ombudsmanka
16. Martin Rota, influencer, popularizátor vědy
17. Ing. Ondřej Vojta, specialista komunikace, trenér mládeže, zastupitel městské části Praha-Petrovice
18. RNDr. Daniel Mazur, PhD., fyzik, radní hl. města Prahy pro ICT, Smart City, vědu, výzkum a inovace, 
19. Dagmar Vybíralová, odborná pracovnice v sociální oblasti, lektorka jógy
20. Mgr. Ondřej Chrást, manažer v kultuře a vzdělávání, zastupitel městské části Praha 6
21. Mgr. Bára Soukupová, geoinformatička, analytička aplikace Lítačka, pražská zastupitelka, předsedkyně Komise pro cyklodopravu Rady hl. m. Prahy
22. Mgr. Petr Němec, advokát, mediátor
23. Alena Jančíková, ředitelka České asociace paraplegiků
24. Mgr. Zuzana Böhmová, středoškolská pedagožka, zastupitelka na Praze 11
25. Petr Bísek, důchodce, publicista, člen Seniorů na palubě
26. Mgr. Martin Štěrba, manažer, stratég komunikace, zastupitel a předseda kontrolního výboru Prahy 8
27. Jiří Dohnal, projektový manažer, radní městské části Praha 11
28. Mgr. Zuzana Lajksnerová, analytička, zastupitelka Prahy 10
29. MgA. Karolína Gattermayerová, scénáristka, marketérka
30. Tomáš Murňák, zastupitel a předseda kontrolního výboru městské části Prahy 13
31. Bc. Jan Klofáč, konzultant pro digitální transformaci státu, zastupitel Prahy 6
32. Bc. Jan Bartko, finanční analytik, radní městské části Praha 3
33. Jakub Rychlý, odborník na finanční gramotnost, voják Aktivní zálohy Armády ČR
34.  MDDr. Ing. Bára Malíková, zubařka, odbornice na analytiku ve zdravotnictví
35. Bc. Veronika Hažlinská, porodní asistentka a odbornice na dostupnost poporodní péče pro ženy
36. Mgr. et Mgr. Jakub Michálek, Ph.D., právník bojující proti korupci a hospodářské kriminalitě, předseda poslaneckého klubu Pirátů, poslanec 
