---
title: "Praha schválila podporu projektu Reuse na školách. Pražanům ukazuje, jak renovovat svůj nábytek"
author: MHMP
image: posts/jana-komrskova-2022.jpg
tags: [Životní prostředí]
---

Rada hl. m. Prahy schválila podporu financování veřejných opravárenských dílen nábytku pro rok 2025. Součástí tisku je i podpora projektu Reuse na školách, který vzdělává veřejnost ve věci malých renovačních truhlářských prací. Cílem je omezit vyhazování věcí, které by po drobných opravách mohly sloužit dál. Projekt vychází z koncepce cirkulární ekonomiky a potřeby snížení objemu odpadu. Workshopy se budou konat opět na Střední odborné škole (SOŠ) Jarov v Praze 9 a nově ve Stanici techniků Domu dětí a mládeže hl. m. Prahy v Praze 6.

Počet workshopů se letos bude zdvojnásobovat na dvacet, hlavní město na pořádání workshopů přispěje částku v celkové výši 433 tisíc korun, ze které bude financováno pořízení materiálu nezbytného pro opravy a renovace nábytku, ochranné pomůcky, honorář odborných lektorů ze SOŠ Jarov i koordinátora projektu a pronájem dílny. Zájemci o kurzy se budou na nákladech spolupodílet formou platby přihlášky.

> „Workshopy zaměřené na opravu nábytku se vždy rychle zaplní, stále se těší velké přízni veřejnosti. Potvrzuje se, že lidé mají zájem renovovat si věci, ke kterým mají vztah, a Praha jim poskytuje prostor, kde pod dohledem zkušeného lektora mohou opravy provést. Domů si tak odnášejí svůj opravený kus nábytku, zkušenosti a dobrý pocit. Kapacita kurzů nestačila poptávce, proto jsme v letošním roce navýšili jejich počet na dvojnásobek tak, aby se dostalo na více zájemců. Velký dík patří zaměstnancům SOŠ Jarov za jejich vypětí a ochotu,“ říká náměstkyně primátora pro životní prostředí a klimatický plán Jana Komrsková.

S výjimkou prázdnin se budou kurzy konat dvakrát za měsíc v zázemí plně vybavených dílen SOŠ Jarov, jež je příspěvkovou organizací hlavního města. „Jsme moc rádi, že se naše Střední odborná škola Jarov zapojila do projektu Reuse. Máme velkou radost, že vracíme zpět do života věci, které mají pro naše účastníky význam v podobě vzpomínek na lidi, kteří danou věc dříve používali. Dále moc oceňujeme, že kurzy slouží pro odreagování a aktivní odpočinek. Je spousta lidí, kteří se k nám vracejí opakovaně. Odcházejí od nás vždy velice spokojeni, a i se získanými vědomostmi,“ doplňuje koordinátor Reuse dílen Radek Andrlík ze SOŠ Jarov.

Podpora projektu vychází z Klimatického plánu hl. m. Prahy, Strategie Cirkulární Praha 2030 a Krajské koncepce enviromentálního vzdělávání, výchovy a osvěty hl. m. Prahy na období 2016-2025.

Rada hlavního města současně schválila finanční podporu realizace projektu „Reuse na školách“ v objektu své příspěvkové organizace Stanice techniků Domu dětí a mládeže v Praze 6 v celkové výši 231 110 korun.

Konkrétně se jedná o opravy a renovace menšího nábytku bytového textilu, šperků, obrazových rámů a dalších věcí, které si na kurzy přinesou sami zájemci z řad veřejnosti. K dispozici jsou dvě plně vybavené dílny, kurzy se budou uskutečňovat jedenkrát měsíčně do prosince 2025 s výjimkou letních prázdnin. Odborný dohled zajistí zkušení lektoři Domu dětí a mládeže hl. m. Prahy.
