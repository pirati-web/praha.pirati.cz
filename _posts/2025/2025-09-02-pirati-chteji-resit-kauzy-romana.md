---
title: "Piráti chtějí řešit kauzy ředitele Romana v Pražských službách, SPOLU a STAN znovu kryjí závažné podezření z klientismu"
author: Piráti
image: posts/komrskova03.jpg
tags: [Kauzy]
---

Praha, 1. září 2025 – Piráti jako jediná strana pražského zastupitelstva chce řešit střet zájmů ředitele Pražských služeb Patrika Romana. SPOLU a STAN hlasovaly pro další krytí kauz ředitele Romana a navrhují změnu stanov, která dle Pirátů oslabuje kontrolní mechanismy dozorčí rady a snižuje dohled nad hospodařením městské společnosti. Piráti také neúspěšně žádali o svolání koaličního jednání k situaci Pražských služeb.

> „Dnes jsme se na jednání rady projednali [tisk o porušení stanov](Assets/praha/pdf/komrskova.pdf) ze strany představenstva městské společnosti Pražské služby, o němž v minulých dnech informoval iROZHLAS.cz. Bohužel naši koaliční partneři SPOLU a STAN toto porušení stanov nevnímají jako závažné, protože pro naše usnesení nehlasovali,” popsala gesční náměstkyně Jana Komrsková. 

Klub SPOLU místo toho navrhl protinávrh obsahující rozvolnění stanov společnosti Pražských služeb a omluvit tak současná pochybení představenstva. 

> „Za Piráty mohu garantovat, že my žádnou takovou změnu stanov rozhodně nepodpoříme, protože odmítáme oslabování kontrolní činnost dozorčí rady a snížení transparentnosti hospodaření. Kontrolní mechanismy jsou nastaveny správně a není důvod je jakkoliv měnit,” popisuje Komrsková. 

> „Bohužel jedná se již o druhou letošní kauzu generálního ředitele Patrika Romana. Já nejsem premiér Fiala, abych rozdávala žluté karty. První červenou kartu dostal ředitel Roman za kauzu společnosti JAPOS STAV, kdy dodavatel Pražských služeb opravoval řediteli nemovitost v Liberci. Pokud bych se držela tohoto přirovnání, pak za nynější flagrantní porušení stanov společnosti, kdy neměl ředitel souhlas dozorčí rady a přesto podepsal zakázku na 321 milionů s firmou člověka, se kterým se manželé Romanovi znají z mysliveckého spolku a společně chodí střílet kance, by mělo následovat vyloučení z mančaftu,” dodává Komrsková. 

Pirátský zastupitelský klub po zveřejnění kauzy Patrika Romana požádal o svolání koaličního jednání, ale to se kvůli nezájmu koaličních kolegů nekonalo. Zároveň v minulém týdnu proběhl řádný termín zasedání dozorčí rady Pražských služeb, kde však k projednání porušení stanov nedošlo.

> „Dozorčí rada se nesešla v dostatečném počtu, aby byla usnášeníschopná. Zástupci nominovaní Piráty byli v plném počtu, ostatní poslali omluvenky. Vychází mi z toho, že Piráti jsou opravdu jediní, kdo neudržitelnou situaci v Pražských službách chtějí aktivně řešit,” uzavírá Komrsková.

> „V minulých volbách jsme kandidovali se závazkem prosazovat protikorupční opatření. Piráti opravdu nebudou nečinně přihlížet tomu, až v Pražských službách vypukne další kauza typu Dozimetr či Motol a firmu vezmou útokem orgány činné v trestním řízení. Bohužel v tuto chvíli nelze popsat situaci jinak, než že ostatní koaliční strany, tedy SPOLU a STAN, aktivně blokují jakékoliv naše snahy řešit klientelismus ve vedení Pražských služeb,” popisuje 1. náměstek primátora pro dopravu Zdeněk Hřib.

Piráti se přitom již delší dobu snaží zlepšit finanční podmínky téměř dvou tisíc řadových zaměstnanců pražské městské společnosti.

> „Kvůli nevýhodným smlouvám a přemrštěným odměnám vedení Pražských služeb nejsou peníze na navyšování mezd řadových pracovníků. Například snížení nadměrných odměn středního managementu na úroveň podobnou jako v DPP by umožnilo zvýšit mzdy u řadových zaměstnanců o 12 tisíc korun ročně,” dodává Hřib.


