---
title: "Ve výboru pro audit dopravního podniku zasedne uznávaný protikorupční expert Janusz Konieczny"
author: Piráti Praha
image: posts/novaradnice33.jpg
tags: [Transparentnost]
---

Praha, 10. března 2025, Praha – Rada hl. města dnes schválila pirátského nominanta do výboru pro audit Dopravního podniku hl. města Prahy Janusze Konieczneho. Protikorupční expert a analytik doplní tříčlenný Výbor pro audit DPP, který je nyní personálně kompletní. 

> „Janusz Konieczny je odborníkem s nespornou praxí v oblasti potírání korupce. V minulosti pracoval mimo jiné pro Nadační fond proti korupci, kde se zabýval pochybnými zakázkami právě v pražském dopravním podniku, např. zakázkou na kamerový bezpečnostní systém (KBS), kvůli kterému nedávno v DPP pobíhala policie, nebo známou kauzou tisku jízdenek lobbisty Ivo Rittiga. Janusz Konieczny má plnou důvěru Pirátů a nyní i většiny rady hl. města,” komentuje Konieczneho zvolení do výboru pro audit pražský náměstek pro dopravu Zdeněk Hřib. 

Janusz Konieczny pomohl odhalit celou řadu korupčních kauz a díky své činnosti ušetřil miliony z veřejných prostředků, které by jinak skončily v rukou zákulisních struktur.

Už v době Nečasovy vlády se intenzivně zabýval kauzou informačního systému na Úřadech práce. Jako analytik protikorupčního fondu se podílel na přípravě trestního oznámení na tehdejšího ministra práce a sociálních věcí Jaromíra Drábka z TOP 09 a jeho náměstka Vladimíra Šišku. Drábek rezignoval a Šiška byl poté pravomocně odsouzen. 

Konieczny byl také tím, kdo podal trestní oznámení na podezřelý prodej pozemků v Praze - Lysolajích, ve kterých se angažoval Petr Hlubuček ze STAN. Stalo se tak půl roku předtím, než proběhla policejní razie v DPP. 

Od roku 2018 do současnosti se Konieczny také podrobně věnuje tématu porušování českých i evropských předpisů ke střetu zájmů v souvislosti s čerpáním dotací a zakázek Agrofertem v době vlády Andreje Babiše. Díky jeho podnětu musel Agrofert v roce 2018 vracet neoprávněně čerpaných 6 milionů korun podpory určených pro malé a střední podnikatele. 

V době pandemie se zabýval podezřelými zakázkami na nákup ochranných pomůcek. Od počátku války na Ukrajině se také věnuje tématu protiruských sankcí, pronikání ruského vlivu a dodržování sankčních pravidel při zadávání veřejných zakázek.
