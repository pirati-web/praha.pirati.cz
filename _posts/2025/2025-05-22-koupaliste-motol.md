---
title: "Praha vybrala zhotovitele zázemí koupaliště Motol, veřejnosti se vodní plocha otevře i v letošní sezóně"
author: MHMP
image: posts/jana-komrskova.jpg
tags: [Životní prostředí]
---

Praha vybrala zhotovitele na výstavbu nového zázemí koupaliště u Motolských rybníků. Nejvýhodnější nabídku podala společnost EKIS s cenou 43,4 milionu korun bez DPH. Komise vybírala celkem ze šesti nabídek, kde hodnotila nabídnutou cenu (80 % hodnocení) a dobu zhotovení (20 % hodnocení). Nové zázemí by mělo být hotové v první polovině příštího roku.

> „O tuto konkrétní zakázku byl ze strany stavebních firem velký zájem, tím se nám podařilo stlačit odhadovanou cenu a také zkrátit dobu výstavby nového zázemí. Staveniště bude po dobu výstavby ohrazeno a koupaliště tak bude i v letošní sezóně k dispozici pro návštěvníky, je však nutné počítat s určitými dílčími omezeními,“ říká náměstkyně primátora pro životní prostředí a klimatický plán Jana Komrsková s tím, že právě zajištění provozu pro sezónu 2025 bylo pro hlavní město zásadní závazek.

Ten se podařilo naplnit, provozovatel zahájil letošní sezonu v první polovině května a koupaliště je již možné navštěvovat. „Přeji úspěšnou sezónu a děkuji za flexibilitu, s kterou se provozovatel dokázal vypořádat s nastalou situací a zajistil dočasné zázemí pro návštěvníky,“ přibližuje Jana Komrsková.

> „Péče o pražskou zeleň a její rozvoj je jednou z priorit hlavního města Prahy. Jsem rád, že se nám podařilo rychle a efektivně posunout dlouho odkládaný projekt. Motol je důležité přírodní koupaliště a zaslouží si kvalitní zázemí odpovídající 21. století. Věřím, že příští sezóna už proběhne v novém standardu,“ říká primátor Prahy Bohuslav Svoboda.

Novinkou pouze pro letošní sezónu je posun vstupu do areálu koupaliště. Je situován asi 150 metrů východně od vstupu původního v ulici Zahradníčkova. Původní již nevyhovující budovy toalet a převlékáren jsou nyní ohrazeny páskou a není možné je využívat. Právě havarijní stav bývalého zázemí spolu s přítomností azbestu, kterou loni potvrdily laboratorní testy, byl podnětem pro urychlení celé investice.

Projekt představuje vhodné začlenění objektu do krajiny a navázání na její přirozený ráz. V prvním nadzemním podlaží budou návštěvníkům k dispozici toalety, převlékárny a sprchy, dále pak občerstvení s jídelní částí a gastro-zázemím, součástí podlaží bude i zázemí pro zaměstnance areálu, ošetřovna, dílna a garáž se skladem pro servisní techniku. Ve druhém nadzemním podlaží s přímým vstupem z ulice Zahradníčkova pak budou celoročně provozované prostory – kavárna a wellnes se saunami. Vzhled budovy je inspirován vodními a námořními motivy. Křivka střechy evokuje zaoblení břehu rybníka a vlnění hladiny. Budoucího provozovatele město vybere v roce 2026.
