---
title: "Praha odsouhlasila klíčové úpravy v oblasti Pankráce související s výstavbou metra D"
author: MHMP
image: posts/hrib05.jpg
tags: [Doprava]
---

Rada hl. m. Prahy dnes odsouhlasila soubor úprav v okolí stanice metra D Pankrác, které reagují na požadavky městské části Praha 4 i doporučení Institutu plánování a rozvoje hl. m. Prahy (IPR). Změny se týkají jak veřejného prostoru, tak dopravního uspořádání v okolí staveniště. Kromě finálního řešení povrchů bude zejména doplněn další výtahový vestibul i trvalý kruhový objezd u ulice Na Strži.

> „Výstavba metra D na budoucí přestupní stanici Pankrác v tomto místě je ve fázi, kdy máme poslední možnost zapracovat zásadní úpravy veřejného prostoru a dopravních vazeb, aby Pankrác fungoval dlouhodobě, přehledně a bez zbytečných dodatečných nákladů. Ostatně, pokud se nestane nějaké překvapení, tak Pankrác C otevřeme pro cestující ještě před Vánoci, “ uvedl náměstek primátora hl. m. Prahy pro dopravu Zdeněk Hřib.

> „Koordinovat úpravy veřejného prostoru v souvislosti s výstavbou metra D je nutné už nyní, získáme tím mimo jiné bezbariérový přístup stanice v lokalitě Na Strži a také kvalitnější napojení na tramvajovou dopravu,“ řekl Petr Hlaváček, náměstek primátora hl. m. Prahy pro oblast územního a strategického rozvoje.

> „Každá velká stavba je příležitostí udělat věci lépe než dřív. Jsem přesvědčen, že úpravy kolem Pankráce přispějí k dlouhodobě kvalitnějšímu a přehlednějšímu prostředí pro cestující, návštěvníky i obyvatele v okolí,“ sdělil primátor hl. m. Prahy Bohuslav Svoboda.

Mezi hlavní schválené změny se řadí především výstavba nového výtahového vestibulu u rohu ulic Na Strži a Budějovická. Ten umožní lepší přístup do stanice metra D – zejména pro lidi s omezenou schopností pohybu či rodiče s kočárky. Pro jeho vybudování bude využita stávající těžní šachta, která by jinak byla zasypána.

Dalším plánovaným krokem je přeměna dočasného dopravního značení na trvalé dopravní řešení, které se týká kruhového objezdu v ulici Na Strži. Současný stav se totiž osvědčil, zlepšuje plynulost dopravy i bezpečnost.

V neposlední řadě se počítá i s úpravami povrchů v okolí stanice Pankrác podle koncepce IPR. Nově navržený veřejný prostor přinese více přehlednosti, zeleně a kvalitních pěších vazeb mezi metrem, tramvajemi, obchody i kancelářemi. Jedná se o součást dlouhodobé snahy hlavního města zlepšovat okolí stanic metra.

> „Nechceme, aby po dokončení metra vznikaly zbytečné náklady na předělávání povrchů nebo dopravních řešení. Teď je čas všechny potřebné úpravy udělat najednou a koordinovaně — včetně výstavby nového výtahového vestibulu u rohu ulic Na Strži a Budějovická, který díky využití stávající těžní šachty zajistí plnohodnotnou bezbariérovost. Tím výrazně usnadníme přístup do stanice metra D lidem s omezenou schopností pohybu i rodičům s kočárky,“ doplnil náměstek primátora Zdeněk Hřib.

Hlavní město nyní pověřilo Dopravní podnik hl. m. Prahy zajistit potřebná povolení a realizovat úpravy. Náměstek primátora hl. m. Prahy Zdeněk Hřib bude koordinovat všechny dotčené subjekty tak, aby se změny promítly do již pokračující výstavby bez zdržení.
