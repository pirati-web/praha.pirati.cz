---
title: "Praha pokračuje s projektem Milion stromů, na podzim vysadí 140 tisíc dřevin v Jinonicích a Vinoři"
author: MHMP
image: posts/komrskova03.jpg
tags: [Životní prostředí]
---

Pražské zastupitelstvo odhlasovalo dvě změny územního plánu, které umožní pokračovat v projektu výsadby milionu stromů. Zastupitelé projednali změny v městské části Praha-Vinoř a Praha-Jinonice. Na parcele v blízkosti Vinořského potoka je nyní možné vysadit 60 tisíc stromů a na parcele v blízkosti Bývalého vojenského ústavu elektroniky v Jinonicích je prostor pro 80 tisíc dřevin.

> „Projekt Milion stromů zdárně pokračuje, k téměř 22 tisícům letošním jarním výsadbám přidáme na podzim dalších 140 tisíc stromů. Moc si cením všech, kteří s těmito změnami územního plánu pomohli, ať už jde o odbor ochrany prostředí, výbor územního rozvoje, odbor územního rozvoje nebo tým náměstka Petra Hlaváčka. Bez společné práce všech zúčastněných týmů bychom se nepohnuli,“ děkuje náměstkyně pro životní prostředí a klimatický plán Jana Komrsková.

Mezi probíhajícími změnami územního plánu týkající se tohoto projektu ještě některé chybí, a to změna v katastru Praha-Vinoř a Praha-Satalice a další změna v městské části Praha-Suchdol. Jejich projednání se očekává na podzim letošního roku. „Paralelně jsme začali pracovat na výkupech tří pozemků v oblasti Praha-Dubeč, které jsou pro projekt Milion stromů vhodné a nevyžadují změny územního plánu. Na podzim bychom tyto výkupy měli na radě projednávat. Pevně věřím, že do konce roku 2026 náš osmiletý závazek dokážeme splnit,“ popisuje další plány Jana Komrsková.

> „S výsadbou milionu stromů jsme v poločase. Je to paradoxní situace, ale pro zbývající polovinu musíme změnit funkce v územním plánu. První dvě změny se nám podařilo schválit včera a další tři lokality ve Vinoři, Satalicích a Suchdole připravujeme. Vnímáme to jako významné opatření k ochraně půdy proti erozi a proti klimatické změně,“ říká Petr Hlaváček náměstek primátora pro oblast územního a strategického rozvoje.

> „Každý nově vysazený strom zlepšuje kvalitu života ve městě. Podporuji jakékoli kroky, které pomáhají rozšiřovat zeleň v Praze, a těší mě, že se projekt Milion stromů posouvá kupředu,“ říká primátor Prahy Bohuslav Svoboda.

V současné době, když jsou započteny jarní výsadby z letošního roku, je v rámci projektu Milion stromů vysazeno 642 415 stromů. 
