---
title: "Případ Petrouš: Stopkou privatizace bytů a zavedením systémových opatření Praha předchází korupci, varuje však před podvodníky"
author: MHMP
image: posts/novaradnice37.jpg
tags: [Životní prostředí]
---

Praha, 6. srpna 2025 – Městská společnost TRADE CENTRE PRAHA uvedla v posledních letech do praxe celou řadu opatření k zamezení možných machinací s městskými byty. Navazuje tím na zastavení privatizací z minulého volebního období. Aktuálně medializovaný případ Adama Petrouše, který pravděpodobně připravil o miliony korun některé nájemce TCP a.s., když jim nabízel neexistující možnost získání bytů v majetku Prahy do soukromého vlastnictví, přesto ukazuje, že podvody ohledně privatizace městských bytů neutuchají a je nutné se mít neustále na pozoru. Celý případ nyní vyšetřuje Policie ČR na základě trestního oznámení, které podalo TCP a.s. v únoru tohoto roku.

> „Na eliminaci korupčního prostředí v oblasti bytové politiky pracuji už od minulého volebního období. Ukončení privatizace městských bytů, které jsem v minulosti jako radní prosadil, se ukázalo jako jedno ze zásadních a opravdu funkčních řešení. Budoucí nájemníci, kterým nabízel pan Petrouš získání bytů do soukromého vlastnictví, podlehli pouze falešnému příslibu a naletěli, když zaplatili panu Petroušovi peníze za falešný příslib privatizace. Takový příslib totiž nemohl být naplněn. Ze strany města není možné těmto podvodům zabránit, můžeme pouze veřejnost upozornit, aby si na takové podvodníky dávala pozor. Tyto situace jsou totiž z velké části důsledkem lidské neznalosti pravidel, nebo naivity,“ říká radní Adam Zábranský pro oblast majetku, legislativy a transparentnosti. 

Časová osa případu: 

* 13. února 2025 Odbor majetku pražského magistrátu e-mailem oslovil městskou společnost TCP a.s. s informací, že se na něj obrátil nájemce zklamaný z toho, že dosud neprobíhá privatizace, kterou si předplatil. Na přímý dotaz TCP a.s. nájemce ale už nereagoval. 

* 28. února 2025 TCP a.s. podala trestní oznámení na neznámého pachatele.

* 11. března 2025 odeslala TCP a.s. svým nájemcům e-mail s upozorněním a informací, že žádná privatizace neprobíhá, a ani se nechystá.

> „Před tímto případem i v návaznosti na podání trestního oznámení TCP a.s. zavedla celou řadu dalších opatření nad rámec ukončené privatizace. Mimo jiné šlo o zavedení evidence zájemců o byty, povinné zveřejňování nabídek na realitních serverech (např. Sreality.cz apod.) i na Realitním portálu HMP. Proběhlo také zmíněné kontaktování všech nájemců (e-mailem i osobně) začátkem března s informací, že privatizace bytů byla už v minulosti ukončena, tato informace je od března také součástí všech nájemních smluv,“ říká předseda představenstva TCP a.s. Josef Bláha.

Ve správě TCP a.s. je k dnešnímu dni 320 bytů, ne všechny jsou však určené k pronájmu, některé z nich jsou určené jako sociální byty, nebo k plánované rekonstrukci. TCP a.s. se věnuje správě a pronájmu pouze minoritní části bytů v majetku hl. m. Prahy. Jedná se pouze o 8 % nemovitostí z celkového podílu spravovaných ploch. 

Zájemce pronájem bytu ve správě TCP a.s. může jednoduše odeslat poptávku prostřednictvím formuláře na jejich webových stránkách. Přístup k takovým poptávkám má pouze administrátor webových stránek a určený specialista na veřejné zakázky. Žádost je poté předána na obchodní oddělení bez uvedení nabízených částek. Jinak podané nabídky nejsou akceptovány. V minulosti TCP a.s. zkoušelo i variantu inzerovat nabídky prostřednictvím TenderAreny. Od tohoto způsobu inzerování ale bylo z důvodu uživatelské nepřívětivosti pro soukromé osoby ustoupeno. 

>„Indicie o šmelinách s byty z tohoto i minulého volebního období vedly TCP k internímu šetření, které poukázalo na několik osob ve vedoucích pozicích, kteří již naštěstí ve společnosti delší dobu nepůsobí. Tyto osoby v některých konkrétních případech instruovaly své podřízené, aby nabídky bytů neinzerovali veřejně, ale aby nájemní smlouvy byly uzavřeny s konkrétními lidmi. Existuje tedy podezření, že tito bývalí vedoucí zaměstnanci mohli spolupracovat s panem Petroušem. Nyní musí začít konat policie a tyto domněnky potvrdit či vyvrátit,“ upřesňuje radní Adam Zábranský. 

Pirátský protikorupční analytik Janusz Konieczny navíc kolem Adama Petrouše odhalil další podezřelé okolnosti: 

> „Pan Petrouš je v insolvenčním řízení a prezentuje se de facto jako bezdomovec s žádnými nebo velmi malými příjmy, s bydlištěm hlášeným na úřadě městské části Praha 7. Ovšem nyní jeho manželka prodává luxusní dům za 16 milionů korun. Proto Piráti před dvěma týdny doručili policii podnět, aby zvážila podání návrhu na zablokování prodeje tohoto luxusního domu. Je totiž nutné vyhodnotit, z jakých prostředků byl tento dům pořízen, či z jakých prostředků byly splaceny případné půjčky na pořízení tohoto domu a zda paní Petroušová neplní roli tzv. bílého koně,“ uzavírá radní Adam Zábranský.
