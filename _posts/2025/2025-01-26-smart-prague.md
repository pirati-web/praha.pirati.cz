---
title: "Praha schválila aktualizovanou Koncepci Smart Prague do roku 2030. Zlepší život obyvatelům i návštěvníkům"
author: MHMP
image: posts/mazur9.jpg
tags: [IT]
---

Zastupitelstvo hlavního města Prahy na čtvrtečním jednání schválilo aktualizaci Koncepce Smart Prague. Její naplňování přispívá ke zlepšování života všech, kteří v Praze žijí, pracují nebo ji navštěvují, a to prostřednictvím chytrých technologií a inovací v oblastech dopravy, energetiky, odpadového hospodářství a digitálních služeb.

> „Původní koncepce vznikla v roce 2017 s cílem proměnit Prahu do roku 2030 v chytré město. Technologie se dnes vyvíjejí překotnou rychlostí, proto ji hlavní město používá jako živý dokument. K tomu patří ji čas od času aktualizovat. Chceme, aby vývoj chytrých řešení odpovídal novým technologickým možnostem a trendům, bral v úvahu zpětnou vazbu od občanů i partnerských subjektů a reagoval na nové celoměstské potřeby,“ říká Daniel Mazur, radní pro oblast ICT, Smart Cities, vědu, výzkum a inovace.

Koncepce identifikuje hlavní potřeby města, představuje principy rozvoje městských inovací a dává rámec jejich naplňování prostřednictvím služeb městské společnosti OICT. Ta pro Prahu pilotuje IT a smart projekty, provozuje velkou část technické podpory a vyvíjí originální aplikace. Mezi nejznámější patří PID Lítačka, díky níž svoje přesuny po Praze a Středočeském kraji denně plánují desítky tisíc Pražanů.

Dokument jmenuje tři klíčové oblasti: Mobilita a veřejný prostor, Životní prostředí a Energetika a budovy. Každá z nich čelí specifickým výzvám, které lze řešit pomocí kombinace technologických inovací, analýzy dat, procesních inovací a změny kultury, tedy přístupu města k potřebě a nutnosti inovovat.

Konkrétními inovacemi, které již Praha aplikuje, jsou například sledování kvality ovzduší ve městě, sběr živých dat o dopravě, která využívají informační tabule MHD, nebo optimalizace svozu odpadu za pomoci sledování naplněnosti kontejnerů na tříděný odpad.
