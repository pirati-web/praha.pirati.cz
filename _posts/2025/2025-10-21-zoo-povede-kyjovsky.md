---
title: "Zoo Praha po odchodu končícího ředitele dočasně povede Štěpán Kyjovský"
author: MHMP
image: posts/komrskova01.jpg
tags: [Životní prostředí]
---

Radní hl. m. Prahy pověřili dočasným řízením příspěvkové organizace Zoo Praha Štěpána Kyjovského, ředitele odboru ochrany prostředí Magistrátu hl. m. Prahy. Kyjovský zoo povede od 1. do 30. listopadu 2025. Současně Rada hl. m. Prahy uložila gesční náměstkyni Janě Komrskové připravit výběrové řízení na pozici ředitele/ky Zoo Praha. 

> „Ředitel Kyjovský je skvělou volbou, z pozice své současné funkce pražskou zoo dobře zná. Profesionálně je zoo na skvělé úrovni, díky jejím zaměstnancům patří k nejlepším na světě. Hlavním cílem je nyní stabilizovat pracovní prostředí tak, aby se všichni zaměstnanci cítili dobře a mohli ve své práci pro zoo pokračovat. Z výběrového řízení pak vzejde nový ředitel nebo ředitelka zoo, a právě toto mezidobí pomůže doktor Kyjovský se svými manažerskými zkušenostmi překlenout. Moc mu děkuji za ochotu se tohoto nesnadného úkolu ujmout,” říká Jana Komrsková, náměstkyně primátora hl. m. Prahy pro životní prostředí a klimatický plán. 

Dosavadní ředitel zoologické zahrady Miroslav Bobek skončí ve své funkci k poslednímu říjnovému dni, svou rezignaci ohlásil už na konci září a ada hl. m. Prahy ji vzala na vědomí. 

> „Děkuji radním za důvěru, má role v celém procesu předání agendy novému vedení je pouze dočasná a technická. Všechna strategická rozhodnutí budou náležet novému vedení. Věřím, že pražská zoo svou atraktivitou přitáhne kvalitního člověka na ředitelský post,” uvádí dočasně pověřený ředitel Štěpán Kyjovský.

K personálním změnám v nejvyšších patrech vedení Zoo Praha došlo poté, co zaměstnanci upozornili na toxickou atmosféru na pracovišti a bossing a šikanu ze strany vedení. Kromě obměny vedení je proto v plánu také audit interních vztahů, z nějž vzejdou kroky vedoucí k ozdravení atmosféry mezi zaměstnanci pražské zoo. 

Výběrové řízení na pozici ředitele, či ředitelky Zoologické zahrady hl. m. Prahy by mělo být vypsáno v návaznosti na rozhodnutí rady do 30. listopadu letošního roku. 
