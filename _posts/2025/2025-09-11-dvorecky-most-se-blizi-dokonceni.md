---
title: "Stavba Dvoreckého mostu je ve finální fázi, zprovozněn má být v prvním čtvrtletí příštího roku"
author: MHMP
image: posts/vltava-most.jpg
tags: [Doprava]
---

Práce na novém pražském mostě mezi Podolím a Zlíchovem i v jeho bezprostředním okolí intenzivně pokračují. Most už je možné přejít pěšky z jedné strany na druhou. Jeho zprovoznění pro MHD, cyklisty i chodce je naplánované na první kvartál roku 2026. Úplné dokončení díla, včetně informačního centra a multifunkční arény s uměleckou instalací, se pak předpokládá zhruba o půl roku později. Celkové náklady se odhadují na 1,447 miliardy korun bez DPH.

> „Nový Dvorecký most je jednou z nejvýznamnějších investic do moderní infrastruktury a rozvoje Prahy. Už brzy propojí Podolí a Smíchov a stane se novou páteří městské hromadné dopravy a součástí tramvajového okruhu a bezpečným prostorem pro pěší i cyklisty. Projekt vzniká i díky evropským dotacím a je ukázkou toho, jak mají vypadat chytré investice do dopravy 21. století: šetrné k životnímu prostředí, pohodlné pro lidi a připravené na budoucnost,“ uvádí náměstek primátora hl. m. Prahy pro oblast dopravy Zdeněk Hřib.

> „Dvorecký most už není jen plán na papíře. Dnes ho lze přejít a v prvním čtvrtletí příštího roku začne sloužit městské dopravě, chodcům i cyklistům. Pro Prahu je to nová, spolehlivá spojnice mezi Podolím a Zlíchovem, která zrychlí cesty přes řeku a odlehčí přetíženým trasám,“ říká primátor hl. m. Prahy Bohuslav Svoboda a dodává: „Zároveň vzniká kvalitní veřejný prostor s informačním centrem, multifunkční arénou a uměleckými instalacemi. Most z bílého betonu se stane nejen dopravním dílem, ale i novou městskou adresou. Děkuji projektantům, stavebním týmům i dozoru za precizní práci v náročných podmínkách. Naším cílem je most bezpečně a kvalitně zprovoznit a v návaznosti dokončit i všechny okolní objekty.“

> „Tato nová infrastrukturní stavba bude i významným magnetem pro milovníky umění a pro turisty. Most do budoucna bude sehrávat klíčovou roli z hlediska prezentace pražské kultury a z hlediska pražského cestovního ruchu. Světelná zahrada Krištofa Kintery bude svým rozsahem a velikostí ojedinělé umělecké dílo nejen v České republice, ale i v zahraničí, které nebude atraktivní jen pro Pražany, ale i pro turisty,“ vysvětluje Jiří Pospíšil, náměstek primátora hl. m. Prahy pro oblast kultury.

> „Dvorecký most je dobrým příkladem, že architektonická soutěž přináší kvalitní řešení. V tomto případě pak také přizvání výtvarníka Krištofa Kintery vtisklo projektu přidanou hodnotu v podobě kreativního ztvárnění obou předmostí, ze kterých vytvořil originální obytný prostor pro veřejnost,“ sděluje Petr Hlaváček, náměstek primátora hl. m. Prahy pro oblast územního a strategického rozvoje.

> „Dovolte mi upřímně poděkovat všem, kteří se zasloužili o stavbu Dvoreckého mostu. Každý, kdo přispěl třeba i malou částí ke skvělému výsledku, musí být dnes nadmíru spokojený. Zejména oceňuji fakt, že se okolí mostu nestane zaneřáděnou, neudržovanou lokalitou, ale že podmostí bude využito pro umístění kvalitního a hodnotného díla pana Krištofa Kintery. Díky zapojení tohoto významného umělce vznikne nové úžasné místo, které bude sloužit obyvatelům obou dotčených městských částí, Prahy 4 i Praha 5,“ doplňuje radní hl. m. pro oblast infrastruktury Michal Hroza.

V současné době už je kompletně zabetonovaná nosná konstrukce a jsou zainjektovány předpínací kabely. Z obou stran mostu je také rozpracována pevná jízdní dráha tramvajové trati, zároveň na mostě aktuálně pokračují izolační práce, včetně přípravy povrchů, předmontáž mostní kolejové dilatace na smíchovské straně, příprava na odbednění a převoz podpůrné konstrukce pole číslo 6 nebo instalace odvodnění a kabelových drah v komoře mostu.

V okolí mostní konstrukce se nyní stavební firma zaměřuje na dokončovací práce na informačním centru a na stavbu multifunkční arény u podolského břehu. Dále pokračuje montáž ocelové lávky na smíchovské straně i zásypy kolem ulice Na Zlíchově.

V předchozí fázi stavby se už podařilo dokončení mostovky, osazení kolejového souvrství tramvajové tratě zhruba na 50 procentech mostu a v předpolích mostu byly částečně instalovány inženýrské sítě, odvodnění, chodníky, trakční stožáry a stožáry veřejného osvětlení.

Vůbec nejnáročnější na celém projektu je tvarová složitost konstrukce, komplikované vyztužení betonářskou výztuží a ukládka předpínacích kabelů. Velmi složité zde byly i geologické podmínky při založení mostu, logistika výstavby nebo zásobování stavby.

Most má být zprovozněn už v prvním čtvrtletí příštího roku. Do té doby musí být ještě přímo na mostě dokončena izolace, montáž antivibrační rohože a výstavba tramvajové trati nebo osazení trakčních stožárů. V plánu je také osazení zábradlí, včetně osvětlení mostu, uložení živičných povrchů, osazení mostních a kolejových dilatací mostu, montáž odvodnění mostu a instalace inženýrských sítí v komoře mostu. Nutné bude také ještě dokončit předpolí mostu, které zahrnuje instalaci inženýrských sítí, komunikací, chodníků, schodišť, zábradlí, ale také provést sadové úpravy a terénní úpravy pod mostem nebo namontovat oplocení. Na dokončení pak čeká také ocelová lávka, informační centrum a multifunkční arena, kde se v současnosti už nachází zakrytá socha Heavy Head Boy od umělce Krištofa Kintery. Veškeré okolní objekty, včetně osazení zbývajících architektonických a výtvarných děl, by pak měly být dokončeny v průběhu třetího čtvrtletí 2026.

Hlavní město předpokládá celkovou cenu díla po dokončení celé stavby včetně inflačního navýšení ve výši 1,447 miliardy korun bez DPH. Stavbu má na starosti sdružení Metrostav TBR Firesta STRABAG – Dvorecký most.

> „Na mostě nás čeká ještě řada důležitých prací, jako úpravy betonových povrchů mostovky, izolace mostu, montáž kolejového souvrství tramvaje včetně antivibrační rohože a kolejové dilatace, pokládka živičných vrstev, montáž zábradlí, sloupů veřejného osvětlení a trakčního vedení, montáž mostní dilatace a instalace inženýrských sítí v komoře mostu. Nosná konstrukce mostu je čerstvě dokončena, betonáže probíhaly zejména v nočních hodinách. V současné době na stavbě působí kolem osmi desítek dělníků a dvacítka techniků. Tvarová složitost mostu přinášela výrazné ztížení výstavby zejména při tvarování bednění a armatury včetně vedení a pokládky předpínacích kabelů. Přestože se dílo blíží do závěrečné fáze, práce je stále velmi mnoho včetně souvisejících objektů v okolí mostu a pod mostem a bohužel nám některé činnosti spadají do klimaticky nevhodného období,“ dodává Petr Koukolík, vedoucí projektu ze společnosti Metrostav TBR, která je lídrem sdružení zhotovitelů.

Dvorecký most vzniká přes Vltavu mezi břehy Prahy 4 a Prahy 5 a po dokončení se stane významnou spojnicí pro obyvatele metropole. Sloužit bude pro městskou hromadnou dopravu, cyklisty i chodce. Návrh mostu z bílého betonu odkazuje ke kubismu a brutalismu. Autoři z Atelieru 6 a Tubes se inspirovali Františkem Menclem, mimo jiné autorem Libeňského mostu, který si uvědomoval, jak je důležité, aby most dobře zapadl do okolní historické zástavby.
