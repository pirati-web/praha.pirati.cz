---
title: "V loňském roce pražskou krajinu oživilo 229 900 nových stromů, do plánovaného milionu jich chybí už jen něco přes 130 tisíc"
author: MHMP
image: posts/komrskova04.jpg
tags: [Životní prostředí]
---

V rámci loňských jarních a podzimních výsadeb přibylo na území hlavního města celkem 229 900 nových stromů vysazených odborem ochrany prostředí. Nejvíce se sázelo na podzim ve Vinoři a v Jinonicích. S loňským přírůstkem se počet nově vysazených stromů od roku 2019 posunul na číslo 867 501. Vzhledem k plánované výsadbě by tento rok měl přesáhnout celkový počet nových stromů milion, což bylo dlouhodobou snahou vedení metropole. 

> „Slíbili jsme Pražanům na začátku minulého volebního období milion nových stromů a tomuto číslu se rapidně blížíme. Většina loňských výsadeb probíhala na podzim, podařilo se zalesnit velké oblasti v Jinonicích a u Vinořského potoka, větším počtem nových stromů se osázelo také okolí Kozích hřbetů v Suchdole nebo lesopark Letňany,“ popisuje náměstkyně primátora hl. m. Prahy pro životní prostředí a klimatický plán Jana Komrsková. 

Menší část výsadeb se uskutečnila na jaře v Sobíně a Lochkově. Na podzim se pak sázelo v Letňanech, Čimickém háji, v Šeberově pod Mlýnským rybníkem, ve Vinoři u potoka, v Jinonicích, v Suchdole a na dvou lokalitách v Dubči. Celkem odbor ochrany prostředí vysadil 229 900 nových stromů. Plán výsadby na tento rok dále počítá s 206 800 kusy nových dřevin. 

Při výsadbě bylo použito více než 10 druhů dřevin, nejčastěji dub zimní, dub letní, lípa, javor mléč, habr, javor babyka, modřín, borovice lesní, douglaska, třešeň ptačí a další. „Chci poděkovat všem, kdo se podílí na našich výsadbách. V terénu to jsou především kolegové a kolegyně z naší organizace Lesy Praha. Díky jejich dlouhotrvajícímu úsilí bychom letos měli dosáhnout mety milionu stromů, jak bylo slibováno,“ upřesňuje plány pro následující rok Jana Komrsková. 
