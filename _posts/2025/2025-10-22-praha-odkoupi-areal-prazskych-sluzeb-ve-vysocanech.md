---
title: "Praha odkoupí od státu areál Pražských služeb ve Vysočanech"
author: MHMP
image: posts/zabransky-kreslo.jpg
tags: [Majetek]
---

Pražští radní schválili výkup areálu společnosti Pražské služby ve Vysočanech a tři pozemky v jeho těsné blízkosti od Úřadu pro zastupování státu ve věcech majetkových (ÚZSVM) za přibližně 760 milionů korun bez DPH. 

> „Nabytí vlastnictví areálu významně usnadní možnosti dlouhodobějšího plánování společnosti. Praha dlouhodobě usilovala o nabytí areálu, protože vlastnictví předmětných pozemků je strategicky důležité jak pro dlouhodobou stabilitu, tak pro další rozvoj zázemí v rámci areálu a pro rozvoj fungování a činnosti společnosti Pražské služby,” říká radní hl. m. Prahy pro majetek, transparentnost a legislativu Adam Zábranský.

Společnost Pražské služby aktuálně využívá část areálu Pod Šancemi na základě nájemní smlouvy z roku 2020. Tento stav přináší nejistotu a omezení vyplývající z dočasného právního titulu k užívání areálu Pod Šancemi, a to zejména s ohledem na dočasnost trvání nájmu a oprávnění vlastníka nájemní vztah předčasně jednostranně ukončit bez udání důvodu. Dalším negativním faktorem je oprávnění vlastníka ke každoročnímu navýšení nájemného.

Areál Pod Šancemi je naprosto klíčový pro zajištění činností ve veřejném zájmu v oblasti odpadového hospodářství, zejména pokud se jedná o svoz a recyklaci odpadů a údržbu a čištění komunikací. V areálu je vybudováno zázemí pro podstatnou část zaměstnanců, odstavné plochy pro stroje a rozsáhlé skladovací zázemí. 
