---
title: "Piráti v Praze vysílají do voleb další odborníky a odbornice. Sestavu doplní spolupředsedkyně strany Zelených Gabriela Svárovská, Martin Rota, Petr Němec a Alena Jančíková "
author: Piráti
image: posts/olgazdenek2.jpg
tags: [Kampaň]
---


Praha - 12. května 2025. Piráti plní sliby o účasti nezávislých odborníků na kandidátce do letošních sněmovních voleb. V hlasování na pirátském fóru pražská členská základna podpořila účast vybraných jednotlivců. Do boje o hlas v Poslanecké sněmovně se dnešním dnem kromě spolupředsedkyně Strany zelených a bývalé diplomatky Gabriely Svárovské na 12. místě přidává také influencer a popularizátor vědy Martin Rota na 16. místě, poté advokát Petr Němec na 22. místě, a dále ředitelka České asociace paraplegiků Alena Jančíková na místě 23.


> „Českou republiku je potřeba modernizovat v době rostoucího nebezpečí a chránit rodiny a běžné lidi před nejistotou. O to větší mám radost z pestrého zastoupení odborníků na pražské kandidátce, na které je možné se v řešení otázek každodenního života spolehnout. Pražská pirátská kandidátka jde do voleb v plné síle. Osobnosti, které jsou ve své oblasti známé a respektované, podporují Pirátky a Piráty a politiku hájící svobodu a všechny generace, tedy i mladé lidi,” říká Olga Richterová, pražská lídryně do sněmovních voleb a odbornice na sociální problematiku.

**Gabriela Svárovská** je spolupředsedkyně Strany zelených, bývalá česká diplomatka, odbornice na lidská práva. Začínala jako novinářka v Českém rozhlase a v České televizi. Po studiích nastoupila  do Kanceláře prezidenta Václava Havla, následně pracovala na Ministerstvu zahraničí. Aktivně se zabývá tématy pozice Evropy ve světě, rozšiřování EU, potřebnými reformami evropských institucí, tématy bezpečnosti nebo obrany. 

**Martin Rota** je influencer a popularizátor vědy, autor série vzdělávacích knih pro děti, člen v organizaci Team4Ukraine, a dobrovolník na Ukrajině. Martin se zaměřuje na “prostupování společenských bublin” a uvědomuje si, že jakákoliv komunikace nebude fungovat, pokud půjde jen jedním směrem. Jeho práce je tak nejen věci vysvětlovat, ale zároveň i pochopit, kde lidé vidí problém, kde se jejich perspektiva liší od té jeho, a kde se nakonec mohou potkat. Aktivně se zabývá bojem proti populismu a dezinformacím. Bohužel i ti, které bychom dříve nazvali spojenci, mohli zapomenout, že o hodnotách je třeba nejen mluvit, ale je potřeba jimi i žít.

**Petr Němec** je advokát a zapsaný mediátor, na sociální síti X ho můžete najít pod pseudonymem SemSuchar. Už z minulosti je známý jako "Advokát chudých" a jako člověk, který se nebojí poukazovat na lichvářské praktiky a právními nástroji s nimi bojovat. Pomohl už několika tisícům klientů s protiprávní exekucí. Nejde daleko pro ostřejší slovo, současně ale vyhrává důležité soudní pře.  Jsou pro něj důležitá témata spravedlnosti, potřeby rodičů s dětmi a mezinárodní bezpečnost.

**Alena Jančíková** je dlouholetá ředitelka České asociace paraplegiků - CZEPA, která si dává za cíl zajištění rovných příležitostí pro všechny občany bez ohledu na jejich zdravotní stav. Svět s bariérami zná jako vozíčkářka ze svých vlastních zkušeností. Chce zajistit důstojný život osobám se zdravotním postižením a aktivně je zapojit do společnosti. Toho chce dosáhnout podporou inkluzivního vzdělávání, zvýšením dostupnosti sociálních a zdravotnických potřeb reflektující individuální potřeby nemocných, či podporou zákonů odstraňujících architektonické, dopravní či informační bariéry ve veřejném prostoru. Od roku 2010 je ředitelkou České asociace paraplegiků a od roku 2024 je členkou Rady vlády pro zdravotně postižené občany. Za svou práci dostala mimo jiné Cenu Olgy Havlové, stříbrnou medaili Senátu ČR a ocenění zmocněnkyně pro lidská práva za advokační činnost.

> „Na naší kandidátce jsou zastoupeni ekonomové a ekonomky, třeba člen NERVu Libor Dušek, Václav Vislous nebo Tereza Nislerová, odbornice  na sociální problematiku Zuzana Freitas Lopesová, mladá generace v podobě studentky práv Kateřiny Demetrashvili, již vystudovaní právníci - např. radní Adam Zábranský - a nyní je doplňují ještě další nezávislí odborníci. Společně se zástupkyní Zelených v Praze to budou pravděpodobně i jednotlivci z řad Zelených na regionálních kandidátkách, kteří doplní pirátský program tam, kde jsme ve shodě. A to hlavně v otázkách životního prostředí, ať už jde o boj proti suchu, čisté ovzduší, erozi půdy, třídění odpadů nebo ochranu vod. Teď nás ještě čeká dojednat detaily spolupráce a dílčí hlasování u Pirátů. Další kroky jsou otázkou následujících týdnů,”  uzavírá Olga Richterová.
