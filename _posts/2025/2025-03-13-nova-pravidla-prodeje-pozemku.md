---
title: "Praha díky novým pravidlům prodeje městských pozemků získala za 14 měsíců o 37 milionů korun více"
author: MHMP
image: posts/zabransky-kreslo.jpg
tags: [Majetek]
---

Díky změně pravidel z listopadu 2023 Praha některé pozemky prodává za 1,5násobek ceny obvyklé. Jen za období od prosince 2023 do ledna 2025 tím do rozpočtu Prahy přibylo o 37 milionů korun více. Od změny pravidel pražské zastupitelstvo schválilo 69 prodejů pozemků, z toho uplatnilo vyšší cenu ve 12 případech.

Nová pravidla stanovují, že při úplatném převodu bude prodejní cena stanovená znaleckým posudkem nebo dle cenové mapy vynásobena koeficientem 1,5 bez ohledu na výměru pozemku nebo jeho funkční využití podle územního plánu. Toto pravidlo se uplatní v případě, že město pozemky prodává právnické osobě, případně se jedná o stavební pozemky.

> „Městské pozemky tvoří omezenou množinu, která se každým prodejem zmenšuje. Zvýšením koeficientů město jedná v souladu s principem řádného hospodáře a zvyšuje městské příjmy,“ říká radní hl. m. Prahy pro majetek, transparentnost a legislativu Adam Zábranský, který změnu pravidel prosadil.  

Kromě zvyšování příjmů pro město při prodeji nemovitostí se zvýšily také příjmy z pronájmu městských nebytových prostor. Městská společnost Trade Centre Praha (TCP) přesoutěžením starých nájemních smluv na lukrativní nebytové prostory v centru metropole loni městu získala o 55 milionů korun navíc.
