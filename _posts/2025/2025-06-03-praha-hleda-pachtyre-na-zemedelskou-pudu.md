---
title: "Praha znovu hledá pachtýře pro svou zemědělskou půdu. Podmínkou je ekologické hospodaření"
author: MHMP
image: posts/komrskova03.jpg
tags: [Životní prostředí]
---

Hlavní město pokračuje v ekologicky šetrném hospodaření na svých pozemcích. Aktuálně hledá pachtýře pro 10 svých zemědělských pozemků o celkové výměře téměř 300 tisíc metrů čtverečních.

> „Celé Česko se potýká s nestandardně vysokými teplotami a suchem. Jednou z možností, jak můžeme aspoň lokálně následky klimatické změny zmírňovat, je péče o krajinu –⁠⁠⁠⁠⁠ způsob orby, střídání plodin, tvorba mezí, polních cest a podobně. Proto hledáme zájemce, kteří to vidí stejně a mají zájem postupovat šetrně a udržitelně,“ říká náměstkyně primátora hl. m. Prahy pro životní prostředí a klimatický plán Jana Komrsková.

> „Jednotlivé nabídky už brzy zveřejníme na realitním portále hlavního města Prahy, abychom oslovili co nejvíce zájemců. Praha spravuje zhruba 1 650 hektarů zemědělské půdy a naším cílem je nenechat ji ležet ladem, ale naopak ji zhodnocovat. Cestou je právě šetrné hospodaření,“ uvádí pražský radní pro majetek, legislativu a transparentnost Adam Zábranský.

Podpora udržitelného ekologického zemědělství je jedním ze 69 opatření Klimatického plánu hlavního města. Praha už v roce 2019 vypověděla všechny tehdejší pachtovní smlouvy a o rok později schválila Zásady ekologického hospodaření na zemědělské půdě, kterou vlastní. Součástí zásad jsou i krajinářské úpravy. Město nyní uzavírá nové pachty pouze za podmínky dodržování těchto zásad. Aktuálně nabízené pozemky se nacházejí v katastrech Hloubětín, Kyje, Kbely, Satalice, Vinoř, Královice, Křeslice, Kunratice, Nedvězí u Říčan a Suchdol.

Zásady upravují velikost půdních bloků a jejich rozdělení, základní pravidla osevních postupů, upřednostnění plodin, jejichž pěstování nezvyšuje půdní erozi, a omezení použití pesticidů, herbicidů nebo minerálních hnojiv.
