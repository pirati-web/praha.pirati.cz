---
title:	Mariánský sloup nebude financován z pražského rozpočtu
layout:	post
category:	blog
author:	Jakub Michálek, Mikuláš Ferjenčík
image:	falus.jpg
tags:	kauzy
date:	2015-05-18
---

Zastupitelský klub Pirátů se 18. května jednomyslně usnesl, že nesouhlasí se stavbou Mariánského sloupu. Vládnoucí koalice ANO + ČSSD + Trojkoalice, kde stavbu prosazuje radní pro kulturu Jan Wolf, měla vypsat zakázku za 190 000 Kč na „Revitalizaci Staroměstského náměstí“ pro Mariánský sloup. Piráti mají za to, že stavba, která budí náboženské kontroverze, by neměla být financovaná z městské kasy a že na místo vůbec nepatří. 

**Aktualizováno 14. září 2017**: Zastupitelstvo hlavního města Prahy se dnes usneslo, že nesouhlasí s obnovou Mariánského sloupu ve středu Staroměstského náměstí. Stržení sloupu jako symbol diskontinuity s Rakousko-Uherskem podpořil i první prezident T. G. Masaryk: „když Pražané tu sochu zbořili, jsem tomu rád, protože byla politickou potupou pro nás.“ Zastupitelstvo zamítlo obnovu sloupu přesně v den výročí 80 let od jeho smrti.

Vzhledem k tomu, že jde o vyhrocený, více než 300 let starý spor o výklad historie, existovalo nebezpečí, že by odpůrci Mariánský sloup opět strhli. Piráti považují repliku Mariánského sloupu za hodnotnou historickou památku a usilují o nalezení nového důstojného umístění. Usnesení navrhli zastupitelé Patrik Nacher, Eliška Fuchsová Kaplický (ANO), Matěj Stropnický (SZ), Jakub Michálek (Piráti), Lukáš Kaucký (ČSSD) a Marta Semelová (KSČM). 

**Aktualizováno 20. května 2015**: Rada hlavního města Prahy dne 19. května 2015 
hlasovala o návrhu radního Wolfa zaplatit archeologický výzkum pro stavbu
katolického pomínku z pražské kasy. 
Návrh podpořili pouze 2 radní a nebyl schválen. Piráti oceňují v této věci 
zejména postoj náměstků Dolínka a Stropnického.

> „Stavět na Staroměstském náměstí katolický **symbol** ~~falus~~, který byl svržen při založení republiky, je zcela zvrhlé. Radní Wolf z KDU-ČSL by neměl své církvi stavět monument uprostřed města. Staroměstské náměstí je národním symbolem, kde Habsburci s podporou katolické církve popravovali příslušníky jiných církví a šiřitele vzdělanosti. Mariánský sloup chce koalice postavit několik metrů od jejich křížů. Nepodpoříme zde ani Mariánský sloup, ani islámský minaret, který by zde prosazoval některý z příštích radních islámského vyznání. Chceme jednoznačně deklarovat, že Piráti podporují plnou sekularizaci a nezávislost státu a města na círvi,“ uvádí Jakub Michálek.

Pražská koalice zde prosazuje stavbu pomníku a posílá na ni peníze Pražanů, ačkoliv s ní většina Pražanů nesouhlasí. Nedivili bychom se tedy, kdyby byl katolický symbol stejně jako v roce 1918 občany svržen.

**Omluva Jakuba Michálka ze září 2017**

> „Omlouvám se všem, kterých se dotklo hanlivé označení repliky Mariánského sloupu. V žádném případě jsem nechtěl urazit něčí víru. Jsem silným zastáncem sekularizace a velmi mi vadily pokoutné metody, kterými byla – jak se ukázalo v rozporu s vůlí demokratické většiny – prosazována salámovou metodou obnova Mariánského sloupu na Staroměstském náměstí,“ uvedl k problematice schvalování sloupu předseda klubu Pirátů Jakub Michálek.


----




