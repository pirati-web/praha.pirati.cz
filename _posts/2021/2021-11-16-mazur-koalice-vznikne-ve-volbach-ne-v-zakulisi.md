---
date:         2021-11-16
tags:         
- praha
title:        "Pirát Mazur: O budoucí koalici v Praze rozhodnou až voliči, ne političtí matadoři a šíbři"
image: 	      posts/mazur.jpg
author:       MHMP
---

Přinášíme část rozhovoru s předsedou pražského pirátského krajského sdružení, Danielem Mazurem, který byl zveřejněn v [deníku Blesk](https://www.blesk.cz/clanek/regiony-praha-praha-zpravy/695625/vezme-spolu-utokem-i-prahu-byl-by-hrich-nevyslyset-vuli-volicu-mini-pospisil-nebrani-se-ani-ostatni.html)

**Jak moc se nynější celostátní situace vpíše do eventuálních pražských voleb – je reálná předvolební spolupráce Pirátů se STAN, nebo s ohledem na výsledky voleb a následné neshody, které se vyskytují u některých členů obou stran, není toto na pořadu dne?**

Dosud návrh na takovou spolupráci nepředložili Piráti Starostům, ani Starostové nám. Někteří z nás si příští vzájemnou spolupráci představit dovedou, jiní ne. Jak vnímám většinový názor pražských Pirátů, měli bychom v dalších, tedy komunálních volbách kandidovat samostatně. Důvody pro to jsou různé, ale dílčí osobní neshody nejsou mezi těmi důvody to hlavní. 

**Jelikož na celostátní úrovni budou Piráti spolupracovat v koalici s ODS – směl bych se prosím zeptat na názor na změnu ve vedení pražské ODS, kdy Tomáše Portlíka na postu předsedy vystřídal Marek Benda? Prospěje nebo naopak uškodí tato změna eventuální spolupráci obou stran?**

K jakékoliv budoucí spolupráci s ODS v Praze by bylo předčasné se vyjadřovat. Praha není celostát. Jak víme, pražská ODS má za sebou bohatou historii kauz, buď už přímo korupčních, nebo velmi podezřelých, které se týkají nakládání s pozemky a majetkem města. Nakonec právě tahle historie pražské části ODS vedla u řady politiků k nutkavé potřebě se vůči ní vymezit, a to mimo jiné pomohlo TOP09 etablovat se na české politické scéně.  

Z řad Pirátů vnímám výhrady zejména k některým členům ODS, kteří by tam z našeho pohledu už dávno neměli být, protože Praze vysloveně škodí a jde jim jen o to, dostat se zpátky k pražským penězovodům. Pražská ODS je nicméně nyní rozdělená do několika názorových táborů, a tak uvidíme, jestli najdou společnou řeč nebo se o pozici kandidáta na svého primátora mezi sebou poperou. Potenciál k povolební spolupráci s ODS pro Piráty vyplyne až z výsledku tohoto souboje. 

**Předseda pražské TOP 09 Jiří Pospíšil v rozhovoru pro Lidové noviny připustil eventuální spolupráci pro komunální volby Topky právě s ODS. Ohrozilo by to chod nynější pražské koalice s ohledem na to, že ODS je aktuálně na pražském magistrátu v opozici?**

O budoucí magistrátní koalici naštěstí rozhodnou hlasy voličů v demokratických volbách, ne političtí matadoři rok před jejich konáním. Pražská ODS není v opozici už druhé volební období jen tak bez důvodu. Je tam právě proto, že strany stávající koalice vyhodnotily, že s ohledem na problémy ODS z minulosti a kvůli téměř nulové obrodě, je spolupráce s ní prostě nemožná.

**S jakými prioritami byste do spolupráce s potenciálními subjekty v rámci předvolební kooperace - je-li tedy možné, že nějaká může vzniknout, šli?**

Spolupráce ve stávající koalici je založená na shodě na programových prioritách a vzájemné důvěře ve skutečnou vůli je naplňovat ve prospěch Pražanů. Předem vylučuji předvolební koalici s komunisty a SPD. S ANO si to upřímně taky moc nedovedu představit. 
