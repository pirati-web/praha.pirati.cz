---
date:         2021-07-01
tags:         [Portál Pražana]
title:        "Zájem o Portál Pražana roste. Lidé tam online vyřeší poplatek za odpad a do konce roku také za parkování či psy"
image: 	      posts/pprazana.jpg
author:       MHMP
---

Počet návštěvníků Portálu Pražana v uplynulých týdnech výrazně vzrostl. Nabídku a rozsah digitálních služeb, které Portál v současné době nabízí, si v průběhu května a června vyzkoušelo více než 7 tisíc návštěvníků. Prostřednictvím Portálu Pražana uskutečnili přes 300 elektronických podání.

Hlavním důvodem zvýšeného zájmu návštěvníků je pravděpodobně nově spuštěná možnost vyřešit poplatek za komunální odpad prostřednictvím Portálu Pražana. Magistrát hl. m. Prahy o této službě informoval tiskovou zprávou na začátku června. Současně oslovil dopisem nebo e-mailem právnické osoby, zejména Společenství vlastníků bytových jednotek. Prostřednictvím datové schránky mají na Portálu Pražana přístup i k aktuálnímu náhledu daňového účtu k agendě komunálního odpadu, včetně možnosti vyřešit platbu přes online generovaný QR kód, případně vrácení přeplatku.

> „Uplynulé týdny jasně potvrzují, že Pražané mají o digitální služby stále větší zájem. Je pro ně logicky daleko jednodušší vyřešit agendu online než fyzicky navštívit příslušný úřad. U agendy poplatků za komunální odpad jsem kladl od začátku důraz na to, aby byla jednou z prvních v nabídce Portálu Pražana. V hlavním městě je totiž téměř 100 tisíc subjektů, které ho mají povinnost platit dvakrát do roka,“ uvedl primátor hl. m. Prahy Zdeněk Hřib.

V současné době nabízí Portál Pražana přihlášení pomocí datové schránky a přes prostředky sdružené pod portálem eIdentita.cz. Před několika týdny také nově přibyla možnost přihlásit se do něj pomocí internetového bankovnictví (tzv. bankovní identita).

Správu a rozvoj Portálu Pražana zajišťuje městská společnost Operátor ICT, a.s. (OICT). Podle generálního ředitele OICT Michala Fišera bude význam možnosti využití Portálu Pražana pro fyzické, ale i právnické osoby a podnikatele růst s tím, jak na něm budou přibývat nové funkcionality.

> „OICT buduje Portál Pražana jako centrum digitálních služeb nejen pro obyvatele metropole. Pro úřad i občany je Portál příležitostí pro digitalizaci a zefektivnění práce. Nyní jsme pořád ještě na začátku, ale počet dostupných služeb chceme rychle zvyšovat také díky postupnému zapojení městských částí a městem zřízených organizací,“ doplnil Michal Fišer.

Podle jeho slov se jedná například o řešení zón placeného stání nebo o agendu psů ve vybraných městských částech, a to ještě do konce roku 2021. V další fázi by měly přibýt vybrané služby městských organizací, například Dopravního podniku hl. m. Prahy, Pražských služeb nebo Technické správy komunikací hl. m. Prahy.
