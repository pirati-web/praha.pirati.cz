---
date:         2021-11-15
tags:         
- sport
title:        "Praha podpořila uspořádání Mistrovství ČR ve skateboardingu na Štvanici"
image: 	      vitsimral6.jpg
author:       MHMP
---

Pražští radní v pondělí 15. listopadu 2021 odsouhlasili poskytnutí neinvestiční účelové individuální dotace ve výši 80 tisíc korun na 24. ročník Mistrovství České republiky ve skateboardingu. Akce se uskutečnila na pražském ostrově Štvanice koncem letošního září.

Po loňském ročníku se organizátoři tentokrát rozhodli rozprostřít akci na celý víkend, která se znovu konala v Mystic Skateparku na ostrově Štvanice. Také letos se ho kromě české reprezentace účastnili i přední jezdci ze zahraničí.

> „Podpora sportu a sportovních akcí je velice důležitá jak pro závodníky, tak i pro fanoušky, kteří byli po celou dobu tvrdého lockdownu a s ním spojených omezení o tuto podívanou připraveni. Skateboarding je skvělý sport pro městské prostředí, jakým je Praha. Můžeme ho provozovat jak volně na ulicích, tak na závodní úrovni třeba právě na Štvanici. I proto jsme v tomto volebním období podpořili výstavbu dalších skateparků, třeba v Řeporyjích nebo na Zličíně, a věříme, že další budou díky popularitě sportu ve městě v budoucnu přibývat,” uvedl pražský radní pro oblast sportu Vít Šimral.

Závodů se mohli účastnit zkušení závodníci, ale i jezdci začínající bez omezení věku. Hlavní disciplínou byl “street style”, který se jezdí na ploše zastavěné překážkami, které napodobují městské prostředí. Další byla tradiční “pool”, kdy jezdec využívá rádiusové stěny k libovolně dlouhé jízdě bez odrážení nohou. Poslední disciplínou byla divácky velmi oblíbená “best trick contest”, kde se každý jezdec snaží předvést co nejlepší a nejtěžší triky. Celý program byl ukončen živým koncertem.
