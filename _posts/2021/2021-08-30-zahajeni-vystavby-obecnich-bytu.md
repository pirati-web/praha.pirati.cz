---
date:         2021-08-30
tags:         
- bydlení
title:        "Pražští radní schválili další dotace pro městské části na výstavbu obecních bytů"
image: 	      posts/adam-zabransky-6.jpg
author:       MHMP
---

Praha uvolní další finanční prostředky z Fondu rozvoje dostupného bydlení. Peníze budou použity na výstavbu bytového domu na Praze 7 se zhruba 65 byty. Další finance jsou určeny na rekonstrukci dvou evakuačních výtahů v bytových domech Prahy 11. 

> „173 milionů korun poskytneme městské části Praha 7 na výstavbu nového bytového domu, který bude mít zhruba 3 300 čtverečních metrů hrubé podlažní plochy a vznikne až 66 městských bytů,“ uvedl radní pro oblast bydlení a transparentnosti Adam Zábranský. Třicet procent z postavených bytů bude v trvalé dispozici hl. m. Prahy. Z celkových předpokládaných nákladů dostane Praha 7 10 procent na přípravu projektu, zbylých 90 procent až po získání stavebního povolení, nicméně do maximální výše 70 tisíc Kč na m2 bytové plochy.

Dalších 15 milionů korun Praha poskytne na rekonstrukci dvou evakuačních výtahů v bytových domech Prahy 11, které jsou určené pro osoby se sníženou pohyblivostí. Na oplátku bude Praha moci pronajímat 6 bytů ve správě Prahy 11 svým cílovým skupinám. 

Materiál bude ve čtvrtek 9. září projednávat zastupitelstvo. Prostředky z Fondu rozvoje dostupného bydlení pomáhají s veřejnou bytovou výstavbou a s opravami již existujících bytových jednotek a domů, které jsou v majetku hlavního města Prahy, a domovů pro seniory, domovů se zvláštním režimem a dalších pobytových kapacit sociálních služeb. 


