---
date:         2021-12-06
tags:         [Akce, Sport]
title:        "Praha podpořila uspořádání Mistrovství Evropy seniorských týmů v šachu"
image: 	      posts/vitsimral3.jpg
author:       MHMP
---
 
Radní hl. m. Prahy v pondělí 6. prosince schválili individuální neinvestiční účelovou dotaci ve výši 120 tisíc korun na konání Mistrovství Evropy seniorských týmů v šachu. Akce se historicky poprvé uskutečnila na území České republiky, konkrétně se konala v termínu od 29. srpna do 8. září 2021 v pražském Hotelu Don Giovanni.

> „Na této události si šachoví nadšenci přišli na své. Mohli vyzvat k partii šachové legendy a účastnit se turnaje na mezinárodní úrovni. Z českých týmů se jich na startovní listině objevilo celkem patnáct, z toho v kategorii nad padesát let dokonce zvítězil reprezentační tým České republiky. Podpora sportu a sportovních akcí je velice důležitá jak pro závodníky, tak i pro fanoušky, kteří díky přetrvávající pandemií o tuto podívanou častokrát přicházejí,” uvedl radní hl. m. Prahy pro oblast sportu Vít Šimral.

Turnaje se uskutečnily ve dvou věkových kategoriích 50+ a 65+, a to jak v týmech, tak i v jednotlivcích, přičemž zvlášť byla hodnocena družstva v kategorii žen. Na startu se sešlo rekordních 31 týmů z 10 federací. V kategorii nad 50 let zvítězil reprezentační tým České republiky. Domácí družstvo remizovalo v důležitém zápasu turnaje se Slovenskem, které domů odvezlo stříbrné medaile. Druhou zlatou medaili si na domácí půdě zajistil i tým Czech Republic Women v kategorii žen. Kategorii nad 65 let ovládl tým Izraele, bronz putoval do Francie. Oba turnaje se započítávají do světového žebříčku ELO FIDE.
