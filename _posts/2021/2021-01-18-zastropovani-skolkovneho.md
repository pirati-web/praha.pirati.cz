---
date:         2021-01-18
tags:         
- školství
title:        "Praha podporuje návrh na zrušení zastropování školkovného"
image: 	      vitsimral3.jpg
author:       MHMP
---

Hlavní město už v loňském roce aktivně vyslovilo svůj nesouhlas s vládní novelou zákona o poskytování péče v dětských skupinách. Ty by již brzy mohly přijít o peníze z evropských fondů a novela Ministerstva práce a sociálních věcí ČR je chce transformovat na jesle. Provozovatelé by navíc touto změnou byli zatíženi přísnými pravidly a kontrolami. Novela v podobě navržené ministerstvem chce také stanovit maximální měsíční příspěvek od rodičů. Na jednání Poslanecké sněmovny proto budou zítra představeny pozměňovací návrhy, které by tyto omezení zmírnily. V Praze je skoro 200 z 1 100 dětských skupin v České republice a starají se až o 2 700 dětí.

Jedním z připravených pozměňovacích návrhů je i odstranění zastropování školkovného. Podle radního hl. m. Prahy pro oblast školství Víta Šimrala není nutné až do takové míry regulovat trh. 

> „Paní ministryně Maláčová navrhuje zastropování na jednu třetinu minimální mzdy, což by znamenalo strop nižší, než je v Praze současné průměrné školkovné. Zastropování tak nereflektuje meziregionální rozdíly, kdy rodiče ve velkých městech, obzvlášť v Praze, jsou schopni vynaložit i vyšší finanční částku za kvalitní předškolní výchovu blízko místu svého bydliště nebo zaměstnání,“ uvedl radní Šimral. 

Pokud by se dětské skupiny změnily na jesle, budou muset mít navíc šatny, přesně stanovený počet a velikost toalet, oddělené prostory na spaní nebo místnost na prádlo. Oproti tomu dětské skupiny byly od značné části pravidel oproštěny a ubyla jim také i administrativa. Díky tomu mohou pedagogičtí pracovníci věnovat více času samotné výchově a péči o děti, což se podle radního Šimrala projevuje i v oblíbenosti dětských skupin mezi pražskými rodiči.
