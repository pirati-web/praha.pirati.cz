---
date:         2021-05-25
tags:         
- sport
title:        "Prahou poběží na maratonské trati špičkoví atleti z celého světa"
image: 	      magistrat3.jpg
author:       MHMP
---

Pražští radní dnes podpořili poskytnutí finanční podpory 200 tisíc korun na pořádání sportovní akce The Battle of the Teams, která se uskuteční v neděli 30. května. Cílem akce je kromě přehlídky kvalitních sportovních výkonů také ukázat, že v situaci, kdy jsou kvůli pandemii zrušeny velké sportovní akce, může hlavní město rychle reagovat a přinést jedinečný závod.

> „Je důležité, aby se Praha po pandemii a dlouhém lockdownu opět rozběhala. I naše dobrá fyzická kondice hraje roli při tom, jak náš zdravotnický systém a společnost zvládají podobné krizové situace. Běh je jednou z nejlepších forem prevence mnoha zdravotních problémů. The Battle of the Teams nám pomůže oficiálně otevřít letošní běžeckou závodní sezónu v Praze a budeme se těšit na ty další, už masovější závody plánované v průběhu letních měsíců,“ uvedl pražský radní v oblasti sportu Vít Šimral.

Souboj týmů v maratonu (Battle of the Teams) si klade za cíl díky revolučnímu konceptu zaměřenému na týmové výkony celosvětově popularizovat silniční běh a významně přispět i k atraktivitě hl. m. Prahy. Součástí závodu bude také Mistrovství České republiky v maratonu.

Sportovní pole čítá 32 špičkových atletů z celého světa, kteří budou bojovat pro své týmy na maratonské distanci. Čtyři osmičlenné týmy budou soutěžit na vzdálenost 42,2 kilometrů a vítězem se stane soutěžní tým, který po zdolání nasbírá v součtu časů nejvyšší počet bodů podle tabulek World Atlethics. „Atlety jsme rovnoměrně rozdělili do osmi výkonnostních košů podle jejich osobního rekordu v posledních čtyřech letech, aby finální složení týmů bylo zřetelně vyrovnané. Diváci se mohou těšit na rostoucí napětí při výběru jednotlivých běžců,“ sdělil Tomáš Coufal z organizačního výboru RunCzech.

Start celé akce je naplánován na neděli 30. května v půl sedmé ráno na Karlově mostě. Vzhledem k omezením v souvislosti s pandemií koronaviru bude pro diváky připraven i živý televizní přenos.

Akce byla důkladně konzultována s Hygienickou stanicí hl. m. Prahy i dalšími příslušnými orgány, aby byla zajištěna maximální ochrana všech účastníků akce.
