---
date:         2021-10-05
tags:         
- praha-11
title:        "Jiří Dohnal: Ondřej Prokop dlouhodobě nezvládal svěřenou oblast majetku a místo práce se věnoval volební kampani"
image: 	      dohnal.jpg
author:       Jiří Dohnal
---
 
Pirátům podařilo dosáhnout značných úspor v oblasti IT, a to ve výši 143 milionů ročně. Pokud pan Prokop kritizuje dosavadní způsob soutěžení na magistrátu, tak kritizuje jejich vlastní pravidla pro malé zakázky, která platila už za vlády ANO. Piráti naopak už na jaře prosadili změnu těchto pravidel a nad 500 tisíc se bude soutěžit otevřeně. I doteď se nicméně soutěžilo v rámci dosavadních pravidel tak, že rozhodovala pouze cena a na každou zakázku došlo více nabídek. To je ostatně vidět i na webu golemio.cz, kde zveřejňuje magistrát od minulého roku transparentně informace o zakázkách a to včetně těch, které obvykle úřady nezveřejňují, jako třeba počet konkurenčních nabídek.
 
Navíc je zjevné, že odvolání pana Prokopa určitě nijak neomezí jeho šíření dezinformací o magistrátu i o městské části. Konec konců byl odvolán pouze z jedné z jeho několika funkcí placených z peněz daňových poplatníků. V oblasti IT by se ale měl pan Prokop především věnovat vysvětlení, jak jeho IT firma Fresh Services s.r.o. mohla získat bez jakékoliv soutěže v minulém volebním období za vlády ANO zakázku na dodávku ložního prádla pro magistrátní domov seniorů.
 
U Pirátů se členové rozhodují svobodně a bez “rozkazů z vrchu”. Pan Prokop si myslí, že když hnutí ANO funguje jako firma v holdingu svého majitele, kde oligarcha říká svým zaměstnancům, co mají dělat, tak že tak fungují i ostatní strany. To, jak chodil v minulém volebním období na pražský magistrát “vyřešit situaci” pan Faltýnek, si na magistrátu ještě pamatuje nejeden zastupitel.
Piráti ale mají plně funkční vnitřní demokracii, transparentní fórum na internetu a plnou autonomii rozhodování svých místních sdružení, jako je i to na Praze 11. 
 
Pan Prokop dlouhodobě nezvládal svěřenou oblast majetku a tohoto názoru byly kromě klubů TOP 09, STAN a Pirátů také někteří zástupci opozice. Prokop se již řadu měsíců věnuje předvolební kampani pro sněmovní volby a zanedbává své povinnosti vůči Praze 11.  Důsledkem toho je ohrožena investice 400 milionů do budovy Sandra z důvodu zatékání. Dále nedokázal vysvětlit koaličním partnerům výrazné prodražení zateplení Sandry, která nabobtnalo na 190 milionů korun, tedy téměř dvojnásobek původní ceny. Úřad také prošetřuje postup pana Prokopa u zakázky na kácení 20 stromů u jedné z našich mateřských škol a my budeme usilovat o zveřejnění auditu k této záležitosti. A jsou také další problémy, které sice Praze 11 nezpůsobují finanční újmu, ale blokují práci ostatních radních. Těch chyb je prostě už příliš mnoho, aby mohly být dále tolerovány. 
Někteří zastupitelé také vnímali negativně jeho kumulaci funkcí (zastupitel na magistrátu, člen dozorčí rady magistrátní firmy a také dozorčí rady firmy městské části a ještě místostarosta městské části).
 
Bohužel tohle je víceméně jádro problému. Kdyby pan zastupitel v minulosti věnoval čas spíše práci, za kterou byl placen z veřejných peněz, místo sepisování nejrůznějších hanopisů na koaliční partnery v rámci volební kampaně, možná bychom se v této situaci vůbec nenacházeli.


