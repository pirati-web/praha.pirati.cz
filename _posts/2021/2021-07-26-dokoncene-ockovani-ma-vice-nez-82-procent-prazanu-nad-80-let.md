---
date:         2021-07-16
tags:         
- koronavirus
title:        "Dokončené očkování má více než 82 procent Pražanů nad 80 let. Proočkovanost zbytku populace dál stoupá"
image: 	      posts/ockovani-web.jpg
author:       MHMP
---

V Praze naplno pokračuje očkování proti koronaviru i v období letních měsíců. Téměř 43 procent obyvatel metropole má už za sebou obě dávky vakcíny. Dohromady bylo v Praze podáno 1,74 milionu dávek očkovací látky, a to i lidem z jiných krajů.

Největší proočkovanost je v současnosti u nejstarších skupin obyvatel Prahy, které měly příležitost dostat vakcínu jako první. Například Pražané ve věkové kategorii nad 80 let jsou podle údajů z datové platformy Golemio naočkováni už z 82 procent.

U nižších věkových kategorií není proočkovanost, stejně jako v ostatních regionech Česka, prozatím tak vysoká, protože při registraci k očkování měli přednost právě vyšší věkové skupiny. I u mladších však proočkovanost postupně narůstá. Například čtyřicátníků, kteří už absolvovali obě dávky vakcíny, je v hlavním městě 54 procent.

> „Lidé se doteď mohli v Praze naočkovat třeba v našem Metropolitním očkovacím centru, na poliklinikách nebo u svých praktiků. Zaměřujeme se nyní hlavně na očkování nejmladších ročníků, u kterých se registrace k očkování spustila jako poslední. Po odlehčené kampani se slovními hříčkami město připravuje další kroky směrem k lepší informovanosti a proočkovanosti Pražanů, které již brzy představíme veřejnosti,“ říká primátor hl. m. Prahy Zdeněk Hřib.

Celkem bylo v Praze až do současnosti aplikováno přibližně 1,74 milionu dávek vakcín. Kompletně proočkováno je téměř 43 procent lidí s trvalým pobytem v Praze, konkrétně se jedná o 561 tisíc osob. Alespoň první dávku má za sebou více než 52 procent Pražanů. Hlavní město se tak řadí nad celorepublikový průměr.

Ještě znatelnější rozdíly jsou při srovnání dat proočkovanosti u nejstarších, a tedy i nejrizikovějších, věkových skupin, kde Praha výrazněji překonává celorepublikový průměr. „Očkování lidí v nejvyšších věkových kategoriích jsme věnovali velkou pozornost od samotného začátku. Nejvíce proočkovanou věkovou kategorií jsou lidé od 75 do 79 let, kde má alespoň první dávku téměř 92 procent obyvatel. Z lidí nad 75 let si alespoň jednu dávku nechalo podat přes 88 procent obyvatel. Za účelem maximální ochrany nejkřehčích obyvatel Prahy jsme zapojili nevládní organizace, jejichž úkolem je pomáhat zejména osamělým seniorům. V domovech seniorů odhadujeme proočkovanost kolem 95 procent,“ komentuje situaci radní hl. m. Prahy pro oblast zdravotnictví Milena Johnová.

Vakcinace se nadále uskutečňuje v řadě očkovacích center po celé Praze, někde je nově dokonce možné přijít i bez registrace, a stále je umožněno se nechat očkovat i u některých praktických lékařů. Podrobnější informace jsou na webu ockovani.praha.eu.
