---
date:         2021-09-02
tags:         
- očkování
title:        "V Metropolitním očkovacím centru již bylo plně naočkováno 100 tisíc klientů"
image: 	      posts/ockovani.jpg
author:       MHMP
---

Od oficiálního spuštění provozu dne 6. dubna 2021 až do dnešního dne zdravotníci v Metropolitním očkovacím centru na Vyšehradě úspěšně aplikovali přes 200 tisíc vakcín. Na září je ale zároveň dlouhodobě naplánován postupný útlum a ukončení fungování centra.

Očkovací místo v Kongresovém centru Praha zřizované hlavním městem se za téměř pět měsíců svého fungování stalo jedním z páteřních vakcinačních center v metropoli. O jeho potřebnosti svědčí i fakt, že ve čtvrtek 2. září 2021 jeho branami prošel už stotisící plně naočkovaný klient. Stala se jí dvanáctiletá Aneta Daňková, která se v očkovacím centru nechala naočkovat s celou rodinou. Právě jí dnes předali přímo na místě pamětní list, květinu a dárkovou tašku primátor hl. m. Prahy Zdeněk Hřib, předseda zastupitelského klubu Praha sobě Jan Čižinský a ředitel odboru zdravotnictví pražského magistrátu Martin Ježek.

> „Cílem města bylo vytvořit takové místo, které nabídne dobře zorganizované očkování co nejvíce lidem. To se díky usilovné práci všech, kteří se do provozu zapojili, podařilo. Jsem hrdý na to, že naše Metropolitní očkovací centrum je celkově druhým nejvytíženějším očkovacím místem v Praze a čtvrtým v celé republice. Během provozu navíc centrum neustále přicházelo s novými možnostmi, jako je třeba očkování nejmladších za přítomnosti pediatra, očkování jednodávkovou vakcínou nebo očkování bez registrace,“ říká Zdeněk Hřib, primátor hl. m. Prahy.

> „Praha byla jedním z prvních měst, kde jsme začali s očkováním seniorů a nejohroženějších skupin Pražanů, a to hlavně zásluhou kolegyně Mileny Johnové, radní pro zdravotnictví a pana ředitele Ježka. Rozjeli jsme očkování ve spolupráci s praktickými lékaři, zřídili jsme velkokapacitní Metropolitní očkovací centrum a ověřili jsme, že je možné a efektivní očkovat ve třídách základních škol, potažmo volebních místnostech a že tuto zkušenost lze v případě potřeby využít celostátně,“ uvádí zastupitel hl. m. Prahy a předseda zastupitelského klubu Praha sobě Jan Čižinský.

S ohledem na stále rostoucí proočkovanost populace v Praze i celé České republice se v září postupně ruší velká očkovací centra mimo zdravotnická zařízení. Metropolitní očkovací centrum plánuje úplné ukončení vakcinace dne 17. září 2021.

Od 1. září 2021 je v očkovacím centru otevřeno ve všední dny od 8:00 do 15:00 hodin, a to jak pro objednané, tak i pro neregistrované zájemce o očkování. V případě, že dojde k naplnění dopoledních slotů, budou otevřeny i některé odpolední. Od stejného data je také informační linka Metropolitního očkovacího centra v provozu od pondělí do pátku v čase od 8:00 do 15:00 hodin.

Lidé, kteří si objednali termíny po 17. září, budou telefonicky přeobjednáni na jiný termín. Zájemci o očkování se mohou registrovat do jiných očkovacích míst, která budou nadále fungovat, například v nemocnicích, menších očkovacích místech nebo u praktických lékařů. Seznam aktuálních očkovacích center je na webu: [ockoreport.uzis.cz](https://www.ockoreport.uzis.cz).

> „Za uplynulý půl rok se podařilo vybudovat funkční a vysoce výkonný tým, který je neskutečně kompaktní jak po lidské, tak profesní stránce. Skoro mě až mrzí, že na 17. září 2021 je plánováno ukončení provozu tohoto velkokapacitního centra. Pro září a následující měsíce máme v Praze připravenu týdenní očkovací kapacitu 16 500 dávek. Uvidíme, jaká bude poptávka pro třetích dávkách. Každopádně jsme připraveni opět spustit toto očkovací centrum v nižší kapacitě, bude-li potřeba,“ dodává Martin Ježek, ředitel odboru zdravotnictví HMP a krajský koordinátor očkování, který je pověřen řízením příspěvkové organizace hl. m. Prahy Metropolitní zdravotnický servis, jež celý provoz velkokapacitního očkovacího centra zastřešovala.

Informace o aktuálním provozu Metropolitního očkovacího centra i další podrobnosti jsou k dispozici na webových stránkách: [ockovani.praha.eu/metropolitni-ockovaci-centrum-covid-19](https://www.ockovani.praha.eu/metropolitni-ockovaci-centrum-covid-19).

 
