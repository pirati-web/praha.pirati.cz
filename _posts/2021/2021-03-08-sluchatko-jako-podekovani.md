---
date:         2021-03-08
tags:         
- školství
title:        "Pražské sluchátko jako poděkování učitelkám a učitelům za jejich snahu o kvalitní vzdělání i v době covidu"
image: 	      sluchatko.jpg
author:       MHMP
---

Hlavní město Praha si váží lidí, kteří v této kritické době zvládli a nadále zvládají opatření, která s sebou pandemie koronaviru přináší. Jedním ze symbolů pandemie se stala i distanční výuka. Pražským sluchátkem chce proto ocenit ty nejinspirativnější příběhy učitelů a učitelek.

Jako o hrdinech z první linie se hovoří většinou o lékařkách a lékařích či o složkách integrovaného záchranného systému. Ovšem děti jsou už téměř rok doma a učí se prostřednictvím online výuky, což bylo pro pedagožky a pedagogy úplnou novinkou a klade to na ně obrovské nároky. Praha se proto rozhodla ukázat, že na učitelky ani učitele nezapomíná a v další části komunikační pandemické kampaně poděkuje právě jim.

> „Pražské sluchátko není soutěž, ale způsob, jak poděkovat alespoň některým z těch, kdo i nyní excelují za pomyslnou virtuální katedrou. Ať už se jedná o inovativnost distanční výuky nebo úroveň osobní komunikace a podporu a inspiraci pro žákyně a žáky. Je to ocenění pro všechny, které si děti zapamatují jako své velké učitele na celý život, i když je teď musí vídat jen přes obrazovku počítače,” uvedl radní hl. m. Prahy pro oblast školství Vít Šimral.

V první fázi bude pražská veřejnost zasílat tipy na ty z pedagogů, kteří se i přes obtíže pandemie snaží o kvalitní vzdělávání a kteří mohou být příkladem pro ostatní. V druhé fázi vyberou pořadatelé pět nejinspirativnějších osobních příběhů. Jejich protagonisté pak budou tvářemi kampaně, kterou chce hlavní město poděkovat učitelkám a učitelům v první linii.

> „Požadavek na návrat dětí do škol je jedním z prvních, které v diskuzích zaznívají. Školy přitom často nevědí, za jakých podmínek se budou za týden učit a musí improvizovat a učit se za pochodu. Proto mají učitelé a učitelky někdy i trochu oprávněný pocit, že se na ně pozapomíná. Jedna pražská kampaň už ocenila hasiče, zdravotníky a policisty z první linie, tato kampaň chce připomenout, že učitelky a učitelé si zaslouží úplně stejnou pozornost,“ říká Zdeněk Strnad z Flowee a Svazu provozovatelů venkovní reklamy, který Pražské sluchátko spolupořádá.

Nominace může veřejnost posílat do 19. března pomocí formuláře na webu Pražského sluchátka [www.prazskesluchatko.cz](https://www.prazskesluchatko.cz) nebo na emailovou adresu: info@prazskesluchatko.cz. Výsledky pak pořadatelé představí na konci března, kdy také začne komunikační část celé kampaně a kdy se slaví Den učitelů.
