---
date:         2021-08-02
tags:         
- školství
- koronavirus
title:        "Praha podpoří charitativní projekt a v září rozhýbe veřejnost na pomoc znevýhodněným dětem"
image: 	      posts/vitsimral5.jpg
author:       MHMP
---

Pražští radní na svém jednání 2. srpna 2021 odsouhlasili žádost o poskytnutí individuální účelové neinvestiční dotace na podporu sedmého ročníku projektu nadace Terezy Maxové Hýbejte se s TERIBEARem, který startuje 16. září 2021 v 10 hodin. Město tento projekt podpoří částkou 200 tisíc korun.

> „Letošní ročník reaguje na aktuální situaci spojenou s pandemií koronaviru, a proto jej organizátoři přesunuli do virtuální podoby. Jako již každoročně je hlavní vizí rozhýbat nejširší veřejnost a podpořit tím i dobrou věc. Díky nové podobě akce se mohou happeningu zúčastnit i mimopražští účastníci, a to prostřednictvím mobilní aplikace, kam si každý zaznamenává v daném období zdolané kilometry. Cílem akce je naběhat, nachodit nebo najezdit na kole co největší množství kilometrů, které se následně, díky partnerům akce, promění do finanční pomoci konkrétním dětem,” uvedl radní hl. m. Prahy pro oblast sportu Vít Šimral.

Nadace definovala deset oblastí pomoci, kterým se věnuje a v rámci nich z naběhaných nebo nachozených kilometrů, proměněných do finančního daru, podporuje konkrétní příběhy. Každý kilometr představuje finanční pomoc. Pro rok 2021 je stanovena na částku 20 korun za 1 kilometr. Akce končí v momentu dosažení cílové částky 10 milionů korun.
