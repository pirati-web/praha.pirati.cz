---
date:         2021-04-29
tags:         
- koronavirus
title:        "V Metropolitním očkovacím centru na Vyšehradě bylo naočkováno již 10 tisíc lidí"
image: 	      ocko1.jpg
author:       MHMP
---

Ve čtvrtek 29. dubna byla v pražském Metropolitním očkovacím centru podána vakcína již 10 tisícům klientů. Centrum přitom začalo s podáváním očkovacích látek proti koronaviru 6. dubna, v březnu se uskutečnil pouze pilotní týdenní test před spuštěním centra. Jubilejní naočkované - Iloně Hendrychové - byl při této příležitosti předán symbolický dar ve formě dárkové tašky a pamětního listu. V následujících týdnech čeká centrum výrazné rozšíření kapacity.

Ve čtvrtek překročil počet očkovaných pacientů v Metropolitním očkovacím centru hranici 10 tisíc. Při této příležitosti byl Iloně Hendrychové předán symbolický dar – Pamětní list hl. m. Prahy a dárková taška – z rukou pražského primátora Zdeňka Hřiba a koordinátora pro očkování Martina Ježka.

> „Paní radní Johnová, její tým i organizace, které se do přípravy očkovacího centra zapojily, odvedly obrovský kus práce. Těší mě, že poděkování za kvalitní služby městského očkovacího centra mi chodí z celé České republiky. Každá aplikovaná dávka vakcíny proti covid-19 nepochybně pomáhá zachránit lidské životy. Díky tomu, že se nyní podařilo denní kapacitu očkovacího centra ještě navýšit, lidé nemusí s přihlášením na očkování váhat.  K dnešnímu dni jsme v Praze první dávku podali už 226 772 tisícům lidí,“ uvádí primátor hl. m. Prahy Zdeněk Hřib. 

Centrum v pilotním režimu začínalo u očkování přibližně 200 pacientů denně, ke konci dubna však podávalo vakcíny téměř tisícovce lidí denně a v následujících týdnech by se měla kapacita navýšit.

> „Navýšením očkovací kapacity až na dva tisíce podaných vakcín denně reagujeme na očekávané zvýšení dodávek očkovací látky od výrobce Pfizer a BioNTech, která je náročná na distribuci i skladování. Na to jsme v Metropolitním očkovacím centru dobře připraveni a tak nic nebrání tomu, abychom mohli za město podpořit rychlejší proočkování Pražanů a uspíšit návrat k normálnímu životu,“ říká Milena Johnová, radní hl. m. Prahy pro oblast sociální politiky a zdravotnictví.

Metropolitní očkovací centrum bylo oficiálně spuštěno v úterý 6. dubna, v současnosti je otevřeno každý všední den, postupně se však bude navyšovat kapacita a předpokládá se, že od června by se v centru na Vyšehradě mohly podávat vakcíny i o víkendu. Se zvýšeným počtem pacientů se za několik týdnů změnilo i uspořádání centra. Nově tu byla nainstalována termokamera u vchodu, dále byla navýšena kapacita čekárny před registrací na 70 míst, vytvořena záložní čekárna s kapacitou 20 míst a stanoviště s anamnézou pacientů a k administraci byly obě shodně navýšeny na 8 pracovišť.

> „Řešení logistiky spojené s navýšením kapacity Metropolitního očkovacího centra bylo pro nás velmi příjemné, neboť znamenalo jediné – po dohodě s Ministerstvem zdravotnictví došlo výraznému nárůstu dodávek vakcíny Pfizer  a můžeme očkovat až dva tisíce klientů denně a významně tak urychlit očkování obyvatel naší metropole,“ říká krajský koordinátor očkování a ředitel odboru zdravotnictví Magistrátu hl. m. Prahy Martin Ježek.

Přístup do očkovacího centra je hned u výstupu ze stanice metra Vyšehrad nebo z parkoviště u Kongresového centra Praha. Předběžné náklady ze strany hlavního města se předpokládají na půl roku přibližně na 9,3 milionu korun bez DPH. Veškerá data k očkování v Praze lze nalézt na: [https://golemio.cz/cs/data/covid19-ockovani](https://golemio.cz/cs/data/covid19-ockovani)

 
