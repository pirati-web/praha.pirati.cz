---
date:         2021-03-23
tags:         
- školství
title:        "Sportovně charitativní projekt Na kole dětem podpoří Praha i letos"
image: 	      vitsimral2.jpg
author:       MHMP
---

Rada hl. m. Prahy odsouhlasila poskytnutí mimořádné finanční podpory při pořádání projektu Na kole dětem 2021. Celkem se jedná o částku 200 tisíc korun, kterou nadační fond projektu využije na zajištění rekondičních pobytů dětí s onkologickým onemocněním. Praha takto pravidelně přispívá už od roku 2016.

 „Podpora Prahy projektu Na kole dětem – Nadační fond Josefa Zimovčáka je v podstatě již tradicí a věřím, že do i budoucna zůstane. Cílem projektu je nejen finanční pomoc a podpora nemocných dětí, ale také snaha upozornit na problematiku onkologických onemocnění a na úlohu sportu v našem životě. Až se letos protiepidemická opatření rozvolní a z Prahy se budeme moci na kolech rozjet Českem, měli bychom si uvědomit, že ne každý má to štěstí, aby mu jedinou překážkou ve sportování byl lockdown,“ uvedl pražský radní pro oblast školství Vít Šimral.

Podstatnou součástí projektu je veřejná cyklotour Na kole dětem 2021, která je letos naplánována na termín 2. 6. – 12. 6. 2021. Hlavním městem Prahou bude peloton projíždět během 7. etapy ve středu 9. června 2021. „Přidat se může každý na kousek, jednu etapu nebo celou trasu. Budu rád, když se ke mně přidají i další Pražanky a Pražané a peloton do Prahy doprovodíme spolu,” doplnil radní.

Mezi aktivními účastníky cyklojízdy by neměly chybět ani známé osobnosti, úspěšní aktivní sportovci i ti, kdo svoji profesionální sportovní kariéru už uzavřeli. Během jízdy cyklisté navštíví takřka všechny kraje České republiky, zastaví se v partnerských městech a osobním příkladem, formou osvěty a propagace předají široké veřejnosti odkaz „My, kdo máme štěstí, že jsme zdraví, musíme pomáhat těm, kdo ho mají méně“. I letošní formát akce bude pochopitelně záviset na aktuální situaci pandemie koronaviru.
