---
date:         2021-03-08
tags:         
- informatika
title:        "Společnost OICT byla pověřena dalším rozvojem Portálu Pražana"
image: 	      pprazana.jpg
author:       MHMP
---


Správu Portálu Pražana, který hlavní město spustilo na konci září loňského roku a který slouží k snazší komunikaci obyvatelů metropole směrem k Magistrátu hl. m. Prahy, úřadům městských částí a městským organizacím, bude i v letošním roce zajišťovat městská společnost Operátor ICT, a.s. (OICT). Rada hl. m. Prahy na pondělním jednání schválila rámcovou smlouvu, na základě které bude rozvoj a vývoj Portálu Pražana zajišťovat.

Společnost OICT realizovala už první čtyři etapy vývoje a spuštění pilotní verze Portálu Pražana pro veřejnost. Občanům byl představen poprvé 30. 9. 2020 na konferenci Digitalizujeme Prahu primátorem hlavního města Prahy Zdeňkem Hřibem. V listopadu potom zvítězil v konkurenci celkem 27 projektů elektronizace veřejné správy v kategorii Městské projekty soutěže Egovernment The Best 2020.

Portál Pražana umožňuje uživatelům komunikovat z jednoho místa s Magistrátem hlavního města Prahy u vybraných agend, jejichž počet bude v letošním roce dále narůstat. Aktuálně lze prostřednictvím Portálu Pražana například podat žádost o prodloužení nájmu v městském bytě, žádost o záštitu primátora, oznámení o konání shromáždění, žádost o informace dle zákona o svobodném přístupu k informacím nebo on-line rezervaci osobní návštěvy na úřadě v agendách spojených s registrem vozidel a s registrem řidičů. Občané si zde rovněž mohou zobrazit svůj profil Lítačky a zkontrolovat například platnost kupónu.

> „V roce 2021 plánujeme rozšíření o další agendy magistrátu a zároveň propojení Portálu Pražana s agendami městských částí, které jsou občanům bližší. Jedná se například o řešení zón placeného stání nebo o agendu psů. V další fázi chceme zobrazovat a řešit vybrané služby městských organizací, například Dopravního podniku hl. m. Prahy, Pražských služeb nebo Technické správy komunikací. Naším cílem je poskytovat kvalitní servis pro občany a usnadnit přístup ke službám, které úřad poskytuje, bez nadbytečné byrokracie, průtahů a za použití moderních elektronických aplikací,“ uvedl primátor hl. m. Prahy Zdeněk Hřib.

V současné době nabízí Portál Pražana přihlášení pomocí datové schránky fyzické osoby a přes prostředky sdružené pod eIdentita.cz. Nově přibyla možnost přihlásit se do portálu pomocí internetového bankovnictví (tzv. „bankovní identita“).

Rámcová smlouva na vývoj a rozvoj Portálu Pražana bude platná a účinná do 31. 12. 2021 s možností automatického prodloužení. Konkrétní plnění bude probíhat na základě dílčích objednávek Magistrátu hl. m. Prahy směrem k OICT. Maximální finanční rámec plnění činí 22 milionů korun. Výše plnění bude odpovídat součtu nákladů na zajištění licencí, datová úložiště nebo nákladů na personální zajištění plnění smlouvy.

> „OICT buduje Portál Pražana jako centrum digitálních služeb pro obyvatele metropole. V praxi to pro občana znamená zpřístupnění úřadu kdykoliv z pohodlí domova, usnadnění řešení životních situací a zvýšení komfortu. Pro úřad je portál příležitostí pro digitalizaci a zefektivnění své práce. Nyní jsme na začátku a počet dostupných služeb se bude rychle zvyšovat také díky postupnému zapojení městských částí a městem zřízených organizací,“ doplnil generální ředitel OICT Michal Fišer.
