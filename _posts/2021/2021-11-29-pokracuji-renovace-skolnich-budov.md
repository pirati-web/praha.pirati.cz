---
date:         2021-11-29
tags:        
- školství
title:        "Praha pokračuje s investicemi do školních budov. Mateřská škola Litvínovská získá na své rozšíření přes 18 milionů korun"
image: 	      skola.jpg
author:       MHMP
---

Pražští radní v pondělí 29. listopadu odsouhlasili záměr pro uskutečnění veřejné zakázky nástavby Mateřské školy speciální v ulici Litvínovská 300 v Praze 9. Jedná se o rekonstrukci vyučovacích prostor pro děti, které bude financováno z rozpočtu hl. m. Prahy s předpokládanou hodnotou přes 18 milionů korun.

Objekt, ve kterém je v plánu nástavba, slouží v současnosti jako poradna. Zároveň bude uskutečněna rekonstrukce přízemí pavilonu s ohledem na potřeby školy. U druhého pavilonu se také plánuje stavba výtahu, který zajistí bezbariérový přístup do všech objektů školy. Realizace zakázky za přibližně 18 milionů korun je plánována na rok 2022.

> „Těmito plánovanými investičními akcemi odboru školství vycházíme především z potřeby renovovat a rozšiřovat stávající prostory školních budov, které jsou dány demografickým vývojem a s tím souvisejícím nutným zvyšováním kapacit mateřských a základních škol. Realizací této nástavby získá Mateřská škola Litvínovská 300 nové vyučovací prostory pro děti a vzhledem ke specifickým nárokům této školy umožní rekonstrukce zároveň celkové zlepšení výuky včetně zajištění bezbariérovosti celé školky,“ uvedl radní hl. m. Prahy pro oblast školství Vít Šimral.
