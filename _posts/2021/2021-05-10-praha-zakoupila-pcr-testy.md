---
date:         2021-05-11
tags:         [Pandemie Covid-19]
title:        "Praha na vlastní náklady nakoupila školám PCR testy a zajistila tak dětem bezpečné pokračování v jejich výuce "
image: 	      posts/vitsimral5.jpg
author:       MHMP
---

Pražskému magistrátu se úspěšně podařilo vysoutěžit devět tisíc PCR testů pro 29 škol, které zřizuje. Jedná se o víceletá gymnázia a taneční konzervatoř, které by kvůli vládnímu výpadku antigenních testů neměly od 10. května čím své žáky testovat. Zástupci hlavního města se po vypsání veřejné zakázky do dvou milionů korun rozhodli pro nejvýhodnější nabídku od společnosti EUC Laboratoře s.r.o., která za cenu 155 korun za test zajistí kompletní službu spojenou s testováním. 

> „PCR testy jsou jednoznačně nejlepším řešením testování dětí ve školách, které otevírá dveře úplnému zrušení rotační výuky. Praha proto spustí pilotní testování ve školách zřizovaných hlavním městem, v tomto případě na nižších ročnících víceletých gymnázií a na taneční konzervatoři. Dále postupujeme také v koordinaci pro zajištění potřebných kapacit laboratoří pro testování žáků PCR testy i na dalších školách zřizovaných městskými částmi. Zejména pro děti na prvním stupni je rotační výuka z mnoha ohledů absolutně nevhodná,“ říká primátor hl. m. Prahy Zdeněk Hřib.  

Hlavní město zakázku vysoutěžilo za celkem 1 395 000 korun. 

> „V nižších ročnících pražských gymnázií, které se v pondělí vrací do lavic, se bude od začátku testovat nepoolovaným PCR v ceně 155 korun za kus. V pátek jsme nakoupili devět tisíc kusů testů, další začneme poptávat tento týden. Zároveň dáváme dohromady s radními městských částí indikativní poptávku pro základní školy, zatím jsme na čísle 12 500 kusů. Dalším krokem je dohodnout se s ministerstvem zdravotnictví a hygienou na možných změnách v karanténních opatřeních pro PCR pozitivní, aby učitelé a děti nemuseli do karantény zbytečně. Pražské laboratoře by měly začít rapidně navyšovat kapacity. Když dá stát důvěru zřizovatelům, jde to rychle,“ popisuje pražský radní pro oblast školství Vít Šimral.  

> „Řada mých kolegů a spolupracovníků má školou povinné děti, takže situaci spojenou s návratem dětí do škol vidíme z několika úhlů a osobně se nás dotýká. Domnívám se, že prioritou je potřeba najít cestu, jak zajistit bezpečný pobyt dětí ve škole a zároveň minimalizovat zátěž dětí i škol spojenou s vlastním testováním. Proto jsme se rozhodli školy oslovit s nabídkou, kterou jsme pracovně nazvali „První pomoc školám“. Odtud plyne i výše symbolické ceny 155 korun, která pokrývá zlomek celkových nákladů. Nabídka zahrnuje kompletní službu od dodávky personifikovaných odběrových sad, přes testování diagnostickými IVD certifikovanými sadami pro RT-PCR po distribuci výsledků. Při testování jsou zachovávány jak veškeré legislativní aspekty, tak diagnostická citlivost RT-PCR, a to bez použití „poolingu“. Testování provádíme ze vzorku slin, jejichž odběr je naprosto neinvazivní. Metoda RT-PCR je vysoce citlivá a je proto možné zachytit infekci už v raném stádiu, což umožňuje prodloužit interval, ve kterém je potřeba testování opakovat,“ vysvětluje Kateřina Veselá, provozní ředitelka z EUC Laboratoří.

Nejen hlavní město po tomto způsobu PCR testování volá už dlouhodobě. Shodla se na tom i řada rodičů, kteří z důvodu výrazně vyššího uživatelského komfortu preferují odběr vzorku ze slin místo stěru z nosu. 

> „Ukázalo se, že díky vytvoření dostatečné poptávky lze snížit cenu PCR testů a pobízet tak laboratoře k vytváření násobně vyšších kapacit pro jejich analýzu. Se zástupci hlavního města jsme pro žáky víceletých gymnázií a taneční konzervatoře vysoutěžili nabídku PCR „plivacích“ testů, která bude zahrnovat softwarovou registraci, identifikaci testů a následně distribuci testů do škol, dodání samotného materiálu do laboratoří a jejich vyhodnocení. Pokryjeme tím vzniklý výpadek antigenních testů způsobený nevydařeným tendrem Státního fondu hmotných rezerv,“ doplňuje radní Vít Šimral. 

> „V Praze jsme v názoru na otevření škol zajedno i s opozicí, stejně jako v otázce způsobu testování dětí. Mám radost, že se společnými silami podařilo udolat ministra zdravotnictví a školy postupně přejdou na PCR testování ze slin. Funkčnost už jsme za stát dávno ověřili na školách z Prahy 2, 4, 6, 7 a 9 a nyní ho na vlastní náklady zavádíme i na školách zřizovaných hlavním městem. Jsem přesvědčená, že pravidelné testování kvalitními testy umožní, aby naše děti mohly po dlouhých měsících zase chodit do školy bezpečně i bez rotace,“ dodává Mariana Čapková, předsedkyně Výboru pro výchovu a vzdělávání Zastupitelstva hl. m. Prahy.

Podle Prahy byla s PCR testováním spojena i priorita zrušení rotačního systému výuky a nastavení tak ve školách prezenční výuky už trvale. Po dlouhých apelech byly prosby vyslyšeny a rotační výuka se s největší pravděpodobností 17. května ve všech školách zruší. 

> „Tento systém rotací zatěžuje nejen školy, ale i rodiče, kteří se po dlouhých měsících budou moci vrátit zpět do svého zaměstnání. Děti se potřebují zase naplno začlenit do třídních kolektivů a využít zbývající týdny školního roku k efektivní prezenční výuce,“ uzavírá radní Šimral.
