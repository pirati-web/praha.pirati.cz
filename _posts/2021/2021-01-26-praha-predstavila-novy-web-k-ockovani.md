---
date:         2021-01-26
tags:         
- koronavirus
- 
title:        "Praha představila veřejnosti informační web k očkování"
image: 	      ockovani-web.jpg
author:       MHMP
---

Hlavní město Praha ve spolupráci s městskou společností Operátor ICT a agenturou DDB Prague připravilo komplexní informační kampaň o očkování proti nemoci covid-19 pro obyvatele Prahy. Základním nástrojem bude informační web **[ockovani.praha.eu](https://ockovani.praha.eu/)**. Jeho návštěvníci na něm naleznou odpovědi na zásadní otázky ohledně očkování připravené společně s odborníky z oblasti zdravotnictví. Dalším cílem webu bude vyvracet zavádějící a nepravdivé informace, které se šíří po sociálních sítích.

> „Cítíme potřebu nabídnout lidem přehledně a na jednom místě všechny potřebné informace ohledně očkování. Vláda totiž zaspala nejen se zajištěním vakcín pro nejrizikovější skupiny, ale i se šířením povědomí o samotném očkování. Aby se lidé mohli skutečně rozhodnout, musejí mít dostatek relevantních informací. Děkuji proto agentuře DDB Prague, která zdarma poskytne vizuální styl mediální informační kampaně, který bude veřejnosti představen v únoru,“ říká primátor hlavního města Prahy Zdeněk Hřib.

Vizuály, které se objeví ve 2. fázi kampaně v průběhu února, budou mít jednu společnou komunikační linku odkazující k návratu do běžného života před pandemií. První sada vizuálů bude pracovat s motivy rodiny, podnikání a vzdělávání. Dále bude kampaň pracovat s motivy sportu, cestování a kultury.

> „Nyní se dostáváme do kritické fáze boje s pandemií, kdy vedle zdravotních rizik svádíme boj s dezinformacemi kolem očkování. Je naši povinností nenechat občany napospas všem těm konspiračním a dezinformačním kampaním, které mají za cíl jenom zpomalení návratu k běžnému, svobodnému životu tak, jak jsme jej znali před pandemií koronaviru. Od začátku pandemie vláda podceňuje komunikaci s veřejností. Vláda občanům oznamuje, zakazuje, nařizuje, ale nic nevysvětluje. V Praze jsme už v první vlně úspěšně realizovali Linku pomoci pro seniory nebo informační a rezervační web propojený s odběrovými místy a i nyní v komunikaci s veřejností pokračujeme,” uvádí náměstek primátora pro bezpečnost Petr Hlubuček. 

> „Ráda bych poděkovala paní primářce Haně Roháčové z Fakultní nemocnice Bulovka, která dohlédla na správnost odpovědí na nejčastější otázky ohledně očkování. Věřím, že tyto informace pomohou mnoha nerozhodnutých lidem v Praze. Klíčové je nyní pomoci nejstarším lidem. Na webu lidé najdou číslo asistenční linky pro seniory 800 160 166, kterou město provozuje ve spolupráci s neziskovou organizací Život 90 a díky které pomáháme seniorům nad 80 let s registrací a rezervací termínu v Centrálním rezervačním systému. Mimo centrální systém pokračujeme ve spolupráci s Českým červeným křížem a Městskou poliklinikou Praha v očkování seniorů a dalších kriticky ohrožených skupin lidí v pobytových sociálních službách a dále také v lůžkových zařízeních zdravotní péče,” podotýká Milena Johnová, radní pro oblast sociálních věcí a zdravotnictví.

Aby město získalo lepší představu o tom, jak Pražané přistupují k očkování, nechalo si od agentury MEDIAN zpracovat průzkum veřejného mínění. „Chceme dát lidem možnost se rozhodovat na základě skutečných dat a ne dojmů nebo fake news, které se i kvůli výrokům některých současných nebo bývalých politiků šíří internetem a médii. Web proto obsahuje i celou sekci, která se věnuje vyvracení dezinformací a na níž spolupracujeme s městskou organizací Pražský inovační institut,” dodává Zdeněk Hřib. 

Průzkum od společnosti MEDIAN ukázal, že zhruba 65 % Pražanů má v tuto chvíli zájem nechat se očkovat. Nejčastější motivací je  ochrana vlastního zdraví, ochrana zdraví blízkých a příbuzných a vidina návratu k běžnému životu. Zhruba 40 % Pražanů se domnívá, že nemá o očkování dostatek praktických informací. Ty by nejčastěji chtěli získat z přehledné webové stránky, dále mají zájem například také o telefonát s praktickým lékařem či informační leták do schránky.
