---
date:         2021-08-02
tags:         [Pandemie Covid-19]
title:        "V Metropolitním očkovacím centru se nově aplikuje vakcína lidem i bez předchozí registrace"
image: 	      posts/pakul.jpg
author:       MHMP
---

Praha navazuje na úspěšný projekt Očkovacího autobusu, kde se nechaly jen za první víkend naočkovat téměř dvě stovky lidí. Od dnešního dne nabídne také Metropolitní očkovací centrum všem zájemcům vakcínu i bez nutnosti předem se registrovat. Praha tak pokračuje ve své snaze co nejvíce přiblížit očkování proti koronaviru všem Pražanům.

[Metropolitní očkovací centrum](https://ockovani.praha.eu/metropolitni-ockovaci-centrum-covid-19/), které se nachází v Kongresovém centru Praha, patří už od jarních měsíců mezi klíčová vakcinační místa v hlavním městě. Od úterý 3. srpna 2021 je navíc umožněno očkování i bez předchozí registrace, a to pro všechny osoby starší 12 let. Pro ně je vymezena doba vždy od 10:00 do 19:00 hodin s tím, že volnější časy bývají mezi 10:00 a 11:00 hodin nebo 15:00 a 16:00 hodin. Na místě se očkuje vakcínou Comirnaty (BionTech/Pfizer).

> „Reagujeme jako město flexibilně na měnící se zájem o očkování. Vyhodnotili jsme červencovou situaci a po očkovacím autobuse, kde se od víkendu mohou zájemci starší dvanácti let bez předchozího objednání nechat naočkovat, otevíráme od začátku srpna další možnost i v Metropolitním očkovacím centru na Vyšehradě. Chceme maximálně vyjít vstříc všem, kdo se ještě nerozhodli nebo neměli možnost se na očkování dostavit, abychom zvýšili proočkovanost v hlavním městě a pomohli tak chránit zdraví Pražanů i návštěvníků hlavního města,“ říká radní pro oblast zdravotnictví Milena Johnová.

U vstupu do očkovacího centra jsou připraveny veškeré informační i navigační cedule. Pracovníci očkovacího centra zároveň budou přicházející zájemce řadit na registrované a neregistrované, pro které bude vyčleněna jedna až dvě přepážky a budou následně očkováni podle aktuálně volné kapacity. Neboť prioritu nadále budou mít všichni předem registrovaní na konkrétní čas. V pilotním režimu se přesto počítá s očkováním zhruba stovky neregistrovaných denně. Služba v současné době není určena pro samoplátce, neboť Ministerstvo zdravotnictví doposud Praze k tomu neudělilo souhlas.

Brzy navíc bude k dispozici i mobilní aplikace, kde by si po naskenování QR kódu mohli neregistrovaní udělat “self - check in“ bez asistence personálu, čímž by si zkrátili celý proces zhruba o 10 minut. Na provozu Metropolitního očkovacího centra se podílejí společnosti MEDICON, Metropolitní zdravotnický servis a Kongresové centrum Praha.

Praha se rozhodla rozšířit služby Metropolitního očkovacího centra i kvůli zájmu veřejnosti o Očkovací autobus. Ten se o uplynulém víkendu rozjel na svoje první dočasné stanoviště, které se nacházelo u Zoo Praha, a jen za sobotu se zde nechalo naočkovat 105 osob, v neděli jich přibylo dalších 74. Aktuální zastávky autobusu a další informace jsou k dispozici na [ockovani.praha.eu/bez-registrace](https://ockovani.praha.eu/bez-registrace/).

> „V pražské zoo náš očkovací autobus zaznamenal své první úspěchy a splnil všechna naše očekávání. O víkendu v něm bylo naočkováno téměř 200 osob, včetně dětí. Hlavním posláním očkovacího autobusu je především šíření osvěty a s tím nám nově pomáhají dobrovolníci z Českého červeného kříže. Nyní se přidá k místům bez nutnosti registrace ještě Metropolitní očkovací centrum na Vyšehradě, naplníme zajisté další potřeby lidí, kteří doteď s očkováním váhali,” dodává Zdeněk Hřib, primátor hl. m. Prahy. 
