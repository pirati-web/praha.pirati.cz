---
date:         2021-05-19
tags:         
- životní-prostředí
title:        "Praha se stala evropským městem lesa. Obdržela cenu European Forest City Award 2021"
image: 	      posts/oceneni.jpg
author:       MHMP
---

Hlavní město včera v rámci slavnostní ceremonie, uspořádané z důvodu epidemických opatření on-line, získalo od zástupců Evropského lesnického institutu (European Forest Institute) cenu European Forest City Award 2021. Institut, který sdružuje zástupce z lesního výzkumu, průmyslu, vlastníků lesů i mezinárodních organizací starajících se o lesy, tuto cenu uděluje každý rok městu, které se prokazatelně zasloužilo o údržbu a rozšiřování svého lesního fondu a péči o životní prostředí. 

Hlavní město získalo cenu European Forest City Award 2021, kterou v úterý převzali zástupci metropole. 

> „Ceny „Praha město lesa“ si velmi vážím. Potvrzuje, že jdeme správnou cestou a daří se nám plnit náš slib – za osm let vysázet jeden milion stromů. Už jsme jich vysázeli 370 tisíc a v sázení pokračujeme. Do sázecích akcí, které plánujeme na podzim letošního roku, se může zapojit i veřejnost. Více informací lidé naleznou na webu [ZastromujPrahu.cz](https://zastromujprahu.cz). V oblasti sázení stromů a péče o životní prostředí musíme být i nadále ambiciózní a proaktivní,“ říká primátor hl. m. Prahy Zdeněk Hřib. 

Představitelé hlavního města i úřadu se v rámci přijatých klimatických závazků chovají odpovědně a stále více podnikají nezbytné konkrétní kroky ke zmírnění změny klimatu. To také poskytuje významnou příležitost pro samotné město, městské organizace i soukromý sektor. 

> „Jsem přesvědčený o nezbytnosti zapojení všech občanů do debaty o změně klimatu. Je důležité umožnit jim se aktivně podílet na pozitivních změnách. Na jedné straně totiž průzkumy veřejného mínění ukazují, že veřejnost se o životní prostředí stará a má zájem ho zlepšovat, na druhou stranu zde však stále přetrvává nebezpečí, že toto téma nebude možné konkrétně a účelně uchopit, zůstane příliš abstraktní a bez jasně definovaných dalších kroků a témat. Na Radě hlavního města Prahy jsme proto schválili ambiciózní Klimatický plán hl. m. Prahy do roku 2030 plný konkrétních a reálných opatření,“ říká Petr Hlubuček, náměstek primátora hl. m. Prahy pro oblast životního prostředí.  

> „Stromy ve městě mají nezastupitelnou roli zejména pro adaptaci města na změnu klimatu. V místě, kde rostou, vytváří pohodovější mikroklima jednak poskytováním stínu, který snižuje pocitovou teplotu, dále pomocí odpařování vody, čímž ochlazují okolí jako přirozená klimatizace, ale i čištěním ovzduší od znečišťujících látek. Lesy a parky tak hrají nenahraditelnou roli i v každodenním životě Pražanů. Proto máme plán vysadit milion stromů a Klimatický plán hl. m. Prahy si klade další ambiciózní cíle i v oblasti adaptace. Zaměřujeme se i na péči o stromy a zeleň, která již ve městě je,“ doplňuje náměstek Petr Hlubuček. 

V roce 2019 přijala Praha klimatický závazek snížit do roku 2030 emise CO2 nejméně o 45 % (ve srovnání s rokem 2010) a do roku 2050 dosáhnout uhlíkové neutrality. Město také sestavilo Komisi pro udržitelnou energii a klima, která připravila komplexní Klimatický plán hl. m. Prahy do roku 2030, který nedávno schválili radní hlavního města. Tento strategický dokument nastiňuje 69 konkrétních opatření, projektů a příležitostí, které umožní splnění závazku v oblasti klimatu. Praha také podporuje evropskou zelenou dohodu tzv. European Green Deal.
