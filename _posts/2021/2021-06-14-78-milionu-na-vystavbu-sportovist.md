---
date:         2021-06-14
tags:         
- sport
title:        "Mezi dvanáct městských částí Praha rozdělí bezmála 78 milionů korun na rekonstrukce a výstavbu sportovišť"
image: 	      vitsimral3.jpg
author:       MHMP
---

Radou hl. m. Prahy byl v pondělí 14. června schválen návrh, který reflektuje aktuální poptávku městských částí po rekonstrukcích a výstavbách sportovišť pro děti a širokou veřejnost. Poskytnuté dotace v celkové výši necelých 78 milionů korun půjdou z rozpočtu hlavního města z kapitoly školství, mládež a sport. Celkem je magistrát rozdělí mezi dvanáct městských částí.

> „Po téměř ročním lockdownu musí být jedním z našich prioritních cílů opět přivést veřejnost a hlavně děti ke sportu. Sportoviště jsou bohužel mnohdy v dezolátním nebo nevyhovujícím stavu a je třeba to napravit. Navíc řada městských částí i vlivem navýšení počtu obyvatel potřebuje vybudovat nové sportovní infrastruktury, jako je tomu například v Praze 14, kde vznikne nový bikepark. Skateboardisté se mohou těšit na rozšíření skateparku na Lužinách a nový park v Řeporyjích. V Lysolajích zase postaví pro místní děti novou sokolovnu a sportovní plochu pro multifunkční využití se samostatnou posilovnou. Tento projekt je dokonce i navržen tak, aby podpořil klimatický závazek hlavního města,” uvedl radní pro oblast školství a sportu Vít Šimral.

Investiční dotace se týkají městských částí Prahy 6, 9, 11, 12, 13, 14, 18, Praha-Běchovice, Praha-Klánovice, Praha-Kunratice, a Praha-Lysolaje a Praha-Řeporyje. Rozdělení finanční rezervy je založeno na vyhodnocení projektů a žádostí o příspěvek zaslaný městskými odboru školství, mládeže a sportu Magistrátu hl. m. Prahy. Žádosti byly posuzovány z hlediska jejich potřebnosti a stavební připravenosti.

 
