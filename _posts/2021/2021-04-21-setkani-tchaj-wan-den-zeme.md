---
date:         2021-04-21
tags:         
- životní-prostředí
title:        "Earth Day Talk: Představitelé Tchaj-wanu, odborných institucí a Prahy se sešli u kulatého stolu k tématu překonávání klimatických výzev"
image: 	      eday.jpg
author:       MHMP
---

Hlavní město ve spolupráci s Tchaj-pejskou hospodářskou a kulturní kanceláří a tchaj-wanským ministerstvem zahraničí uspořádalo kulatý stůl na téma cirkulární ekonomiky a překonávání klimatických výzev. Praha i Tchaj-wan právě v těchto oblastech uskutečňují řadu inovativních i ambiciózních projektů a opatření. U příležitosti blížícího se Dne Země proto obě strany prodiskutovaly své klimatické závazky a strategie na podporu cirkulární ekonomiky. V rámci této události, na které vystoupili čeští i zahraniční odborníci a představitelé samosprávy a státní správy, byl navázán vzájemný dialog s cílem dlouhodobé výměny odborného know-how, příkladů dobré praxe, efektivních opatření a hledání možností společných projektů.    

> „Praha není uzavřeným městem obehnaným zdí. V největším českém městě si uvědomujeme, že jsme neoddělitelnou součástí České republiky, Evropy a celého světa. Proto jsme přijali ambiciózní klimatický závazek, snažíme se jít příkladem i dalším městům a jednoznačně jsme se přihlásili k Zelené dohodě pro Evropu (European Green Deal). Spolupráce s Tchaj-wanem na projektech i sdílení know-how v oblasti cirkulární ekonomiky a klimatu je pro nás velmi inspirativní,“ říká primátor hl. m. Prahy Zdeněk Hřib. 

> „Změna klimatu už není jen otázkou samotného životního prostředí. Představuje jeden ze zásadních problémů, které určují naši dobu. Nestabilní klima vede k regionální nebo dokonce k mezinárodní nestabilitě. Změna klimatu je skutečně bezprecedentní hrozbou, kterou je třeba řešit s většími ambicemi a společným úsilím všech zúčastněných stran. To vede Tchaj-wan a Prahu ke spolupráci, na kterou se velmi těším,“ doplňuje Joseph Wu, ministr zahraničních věcí Tchaj-wanu. 

> „Dnešní kulatý stůl byl skvělou platformou k tomu, abychom si mohli navzájem vyměnit zkušenosti a sdílet osvědčené postupy při řešení výzev, s nimiž se denně potýká rychlý život ve městě. Zítra je Den Země, což je skvělá příležitost k tomu se pustit do práce, protože na planetě Zemi žijeme všichni společně. Vytvořili jsme platformu postavenou na aktivním dialogu a do budoucích projektů využijeme jak tchaj-wanské, tak i české odborné znalosti a technologie,“ připomíná pan Ke  Liang-ruey, vedoucí ekonomického a kulturního úřadu v Tchaj-pej v Praze a zástupce Tchaj-wanu v České republice. 

Hlavní město v roce 2019 přijalo klimatický závazek snížit do roku 2030 emise CO2 nejméně o 45 % (oproti hodnotám, které vykazovalo v roce 2010) a do roku 2050 se zavázalo dosáhnout uhlíkové neutrality. Proto vedení města zřídilo multidisciplinární komisi pro změnu klimatu, která zpracovala komplexní strategický dokument, který zahrnuje kromě opatření a nástrojů i konkrétní výzvy a příležitosti. Oběhové hospodářství patří neoddělitelně mezi pilíře této strategie směrem k udržitelnější budoucnosti.  

> „Čisté životní prostředí a zdravá příroda jsou dlouhodobé priority našeho vedení hlavního města Prahy. Proto jsme již před dvěma lety přijali klimatický závazek, což je soubor konkrétních kroků, které povedou k postupnému snižování emisí CO2 do roku 2050, kdy bychom měli dosáhnout uhlíkové neutrality. Jsem proto rád, že můžeme sdílet zkušenosti s takovou technologickou velmocí, jako je právě Tchaj-wan. Praha je v přístupu k životnímu prostředí lídr mezi všemi městy v České republice. Do velké míry tak suplujeme roli české vlády,“ vysvětluje náměstek primátora hl. m. Prahy pro oblast životního prostředí Petr Hlubuček.  

> „Praha podniká mílové kroky na cestě k cirkulární ekonomice. Naší vizí je město, kde jsou odpady měněny na zdroje. Ať už je řeč o výstavbě bioplynové stanice, kde bude končit potravinový odpad od obyvatel, či reuse pointech, kde lidé mají šanci předat věci k druhému životu, máme co světu ukázat. Ohlasy ze strany Tchaj-wanu na naši práci byly skvělé a těším se na další spolupráci,“ popisuje Vojtěch Vosecký, předseda pracovní skupiny pro cirkulární ekonomiku na Magistrátu hl. m. Prahy.  

> „V rámci partnerské spolupráce Prahy a Tchaj-wanu jsme uspořádali kulatý stůl k mezinárodnímu Dni Země s jasným tématem - zelené obnovy naší planety. Jsem nesmírně potěšen, že na akci dorazil jako jeden z řečníků tchaj-wanský velvyslanec a promluvil na ní i tchaj-wanský ministr zahraničí a celá řada odborníků z obou zemí,“ dodává primátor Zdeněk Hřib. 

> „Earth Day Talk na téma klimatické změny a cirkulární ekonomiky je začátkem konkrétní expertní spolupráce mezi Prahou a Tchaj-wanem. Vzájemná spolupráce směřuje k vytvoření klimatického partnerství, které umožní politikům, expertům a úředníkům sdílet zkušenosti a příklady nejlepší praxe při dekarbonizaci obou ekonomik. Spolupráce směřuje i k přípravě společného klimatického dialogu v rámci Side Events například na mezinárodní klimatické konferenci COP26 v listopadu tohoto roku v Glasgow,“ uzavírá Martin Bursík, předseda Komise Rady hl. m. Prahy pro udržitelnou energii a klima. 
