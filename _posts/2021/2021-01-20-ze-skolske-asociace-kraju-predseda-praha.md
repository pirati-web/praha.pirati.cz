---
date:         2021-01-20
tags:         
- školství
title:        "Praha předsedá školské komisi Asociace krajů ČR. Její první jednání se uskutečnilo přes videokonferenci"
image: 	      vitsimral5.jpg
author:       MHMP
---

V úterý 19. ledna se konalo letošní první jednání školské komise Asociace krajů České republiky s ministrem školství Robertem Plagou a jeho náměstky. Jednání probíhalo formou videokonference za předsednictví hlavního města Prahy.

> „V této chvíli nastavenou spolupráci v rámci krajů vnímám pozitivně, na hodně věcech se shodneme. Myslím, že je potřeba předávat si zkušenosti a podněty a být otevřeni diskusi na aktuální témata. Teď je třeba hlavně správně upravit formát a obsah přijímacích zkoušek a maturit a nebát se ani větších zásahů do jejich podoby. Letošní školní rok je opravdu výjimečný, a tak musíme žákům, kteří se na střední školy hlásí, a i těm, kteří je letos už absolvují, co nejvíce pomoci,” uvedl radní pro oblast školství Vít Šimral.

Ministerstvo školství, mládeže a tělovýchovy ČR (MŠMT) začátkem ledna vydalo opatření obecné povahy, ze kterého je patrný celý postup, který se týká zajištění přijímacího řízení na středních školách, ať už na víceletá gymnázia, čtyřleté obory, popřípadě dalších oborů. Ministerstvo vychází ze zkušeností z jara, kdy tento návrh reflektuje danou zkušenost s organizací přijímacího řízení.

Maturitní zkoušky, závěrečné zkoušky a absolutoria budou vycházet z postupu zveřejněného 25. ledna tohoto roku. Didaktické testy by se měly konat v původních termínech, jak jsou dlouhodobě plánované, tedy 3. – 5. května letošního roku. Bude ale záležet na aktuální epidemiologické situaci. Studenti, kteří pomáhali v zdravotnických a sociálních zařízeních a nemohou se naplno věnovat studiu, dostanou navíc do konce června ještě jeden mimořádný termín pro případné opakování květnového termínu. Tento opravný termín bude i pro ty, kteří byli po dobu vypsaného řádného termínu v karanténě či onemocněli COVIDem-19. Ministerstvo je připraveno s kraji úzce spolupracovat na základě získaných dat.

V rámci vzájemné spolupráce s MŠMT byly od členů komise vzneseny i podněty na další pokračování debat s resortem nad otázkami reformy financování či oborové struktury, Operačním programem Jan Amos Komenský nebo zavádění středního článku.

Podle aktuálních informací a dlouhodobém apelu ze strany ředitelů škol a ministerstva školství by se děti mohly již brzy navrátit do malotřídních škol s počtem žáků do 50. Z epidemiologického hlediska je návrat možný, protože se jedná o malý kolektiv a dodržela by se tím daná epidemiologická opatření.
