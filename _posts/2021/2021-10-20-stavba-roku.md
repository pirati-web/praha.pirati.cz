---
date:         2021-10-20
tags:         
- praha
title:        "V soutěži Stavba roku 2021 uspělo několik projektů na území hlavního města"
image: 	      hrib-stavba.jpg
author:       MHMP
---

Ocenění Stavba roku 2021 získalo celkem deset z nominovaných, z toho čtyři na území hlavního města. V kategorii Cena primátora hlavního města byla oceněna stavba moderní Trojské lávky, která přes Vltavu spojuje Císařský ostrov s Trojou. 

Celorepubliková soutěž Stavba roku je největší soutěžní přehlídkou architektury a stavitelství v Česku. Vyhlášení 29. ročníku se v pondělí 18. října 2021 již tradičně uskutečnilo v pražské Betlémské kapli, osobně se ho účastnil primátor hlavního města Zdeněk Hřib.  

Hlavní tituly Stavba roku 2021 letos získalo celkem deset staveb, mezi jinými i čtyři z Prahy: rekonstrukce objektu Bubenská 1 a také obnova budovy Hybernská 1, dále stavba kostela Krista Spasitele s komunitním centrem na Barrandově a rekonstrukce kanalizačního sběrače v Libni. 

Kromě hlavní kategorie byli vyhlášeni i vítězové zvláštních cen. V prestižní kategorii Cena primátora hlavního města Prahy ocenil Zdeněk Hřib obnovu Trojské lávky. Ocenění osobně předal v průběhu slavnostního ceremoniálu. 

> „Trojskou lávku tvoří bezpečná ocelová konstrukce, která je neustále sledována nejmodernějšími senzory. Má osvětlené zábradlí, které je navíc možné v případě povodní sklopit, aby netvořilo v proudu vody překážku a nehrozilo stržení celé lávky. Lávka je určena pro chodce, cyklisty i bruslaře, v případě potřeby tudy ale může projet i vozidlo integrovaného záchranného systému,” vysvětluje primátor hlavního města Prahy Zdeněk Hřib.  
