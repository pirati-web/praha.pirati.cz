---
date:         2021-05-14
tags:         [Akce]
title:        "Nad Karlovým mostem proletí letouny v rámci oslav výročí blahořečení světce"
image: 	      posts/staromestske.jpg
author:       MHMP
---

Při příležitosti 300. výročí blahořečení svatého Jana Nepomuckého proletí v sobotu 15. května v 19:50 hodin pět vojenských proudových letounů Armády ČR ve snížené letové výšce nad Karlovým mostem. Průlet letadel nepodléhá žádnému souhlasu pražského magistrátu a metropole jej tak ani neprojednala. Hlavní město alespoň upozorňuje na krátkodobé zvýšení hlučnosti v centru Prahy.

O blížícím se víkendu se v centru Prahy uskuteční 13. ročník obnovených Svatojánských slavností Navalis, které mají v metropoli třísetletou tradici. Akce, která je i letos poznamenaná protiepidemickými opatřeními, bude tentokrát věnována především výročí 300 let od blahořečení nejznámějšího českého světce a Pražana svatého Jana Nepomuckého.

Při této příležitosti uskuteční Armáda ČR na základě žádosti kardinála a arcibiskupa pražského Dominika Duky průlet pěti vojenských proudových letounů nad Karlovým mostem. A krátkodobě kvůli tomu dojde ke zvýšené hlučnosti v centru města.

> „Já osobně s tímto přeletem nesouhlasím. Tento způsob vytěžování historického centra považuji za neuctivý a nekulturní. Vyzvu organizátory slavností, aby od tohoto záměru ustoupili. Považuji za krajně nevhodné propojovat církevní témata s armádou. S ohledem na aktuální situaci ve světě, poznamenanou na mnoha místech soupeřením militantních náboženských skupin, je to dnes nevhodné více než kdy jindy,” říká primátor hl. m. Prahy Zdeněk Hřib.

Odbor dohledu nad vojenským letectvím, který patří do sekce správy a řízení organizací Ministerstva obrany, stanovil minimální výšku pro průlet skupiny letounů Jas-39 Gripen a L-159 ALCA na 500 stop (ft) nad nejvyšší překážkou v okruhu 150 m od letadla. K zabezpečení akce vydala kladné stanovisko pro vstup do zakázaného vzdušného prostoru Pražského hradu (LKP1) Vojenská kancelář prezidenta republiky.

Průlet letadel pražský magistrát nijak neprojednal, neboť to není v gesci krajského úřadu. Armáda ČR je ale s ohledem na zvýšenou hladinu hluku povinna průlet oznámit magistrátu, který tímto o akci informuje veřejnost.
