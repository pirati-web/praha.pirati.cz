---
date:         2021-10-25
tags:         [Akce, Sport]
title:        "Praha podpořila uskutečnění soutěže Mistrovství ČR ve stepu"
image: 	      posts/vitsimral5.jpg
author:       MHMP
---

V říjnu se ve sportovní hale Kbely uskutečnilo Mistrovství České republiky ve stepu. Na tuto akci hlavní město Praha poskytlo neinvestiční účelovou individuální dotaci ve výši 50 tisíc korun, která byla dnes schválena pražskými radními. 

> „Podpora sportu a sportovních akcí je velice důležitá jak pro závodníky, tak i pro fanoušky, kteří byli po celou dobu tvrdého lockdownu a s ním spojených omezení o tuto podívanou připraveni. Jak sami víme, je třeba se trvale udržovat fyzicky, ale i psychicky, protože právě sport je jednou z nejlepších forem, jak předcházet řadě zdravotních onemocnění. Tanec je navíc sport, který může provozovat každý, i v pokročilejším věku, proto je každá akce tanečního sportu v Praze velmi vítána,” uvedl radní hl. m. Prahy pro oblast sportu Vít Šimral.

Soutěž se uskutečnila ve věkových kategoriích dětí, dospělých i seniorů a v disciplínách jako je sól, duet, trií, malých skupin a formacích. Mezi soutěžícími bylo možné vidět i několikanásobné mistry světa a Evropy z různých tanečních škol. Přihlášeno bylo přes 300 stepařů a vystoupili i hosté a známé tváře pořadu Star Dance. V rámci Mistrovství České republiky se konal také Tap Dance hobby festival, kde si vystoupení na soutěžním parketu mohli vyzkoušet i jen rekreační stepaři.
