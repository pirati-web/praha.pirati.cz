---
date:         2021-06-30
tags:         
- školství
title:        "Praha nabídla dětem z tornádem postižených obcí místa na letních táborech zdarma"
image: 	      posts/vitsimral3.jpg
author:       MHMP
---

Hlavní město vyjadřuje solidaritu oblastem postiženým přírodní katastrofou mimořádného rozsahu a ve spolupráci s pražskými domy dětí a mládeže jim nabízí symbolickou pomoc ve formě umístění dětí na táborech zdarma. S touto nabídkou dnes obeslal magistrát postižené oblasti.

> „Přírodní katastrofa přinesla obcím na Břeclavsku a Hodonínsku obrovské škody. Rádi bychom proto tímto dopisem nabídli další, byť spíše symbolickou, pomoc ve formě zajištění táborů pro děti z obcí zasažených tornádem. Tábory budou dětem hrazeny z rozpočtu hlavního města a budou si moci vybrat z několika možných míst a termínů,“ uvedl primátor hl. m. Prahy Zdeněk Hřib s tím, že zákonní zástupci se mohou s organizátory spojit napřímo. Kontakt na ně byl přílohou dopisu zasaženým obcím.

> „Věříme, že tento krok může rodičům dětí alespoň trochu ulehčit práci v době, kdy se věnují odstraňování škod na svých domech i jinde ve své obci. Tato práce je bezesporu náročná časově, finančně, psychicky i fyzicky. Zároveň věříme, že dětem by pobyt na táboře pomohl alespoň na chvíli dát zapomenout na stresující chvíle, kterými si v poslední době procházejí,“ řekl radní hl. m. Prahy pro oblast školství Vít Šimral.

Hlavní město poslalo postiženým obcím, ve kterých minulý týden udeřil tento přírodní živel, dva miliony korun. Finanční pomoc bude rozdělena rovným dílem mezi osm postižených vesnic v Jihomoravském kraji a na Lounsku. Minulý týden také Praha na místo vyslala hasiče, psovody a záchranáře s polní nemocnicí Golem, která na místě zůstane do 2. července. Pražské vodovody a kanalizace mimo jiné poslaly také kontejnery s balenou vodou z Káraného.
