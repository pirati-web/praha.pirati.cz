---
date:         2021-09-15
tags:         
- školství
title:        "Studenti Právnické fakulty Univerzity Karlovy budou získávat praktické zkušenosti na magistrátních odborech"
image: 	      posts/novaradnice.jpg
author:       MHMP
---

Pražští radní odsouhlasili Memorandum o spolupráci pro umožnění výkonu odborné praxe studentů, jejichž náplní bude získání dovedností z právní oblasti na určených odborech Magistrátu hl. m. Prahy. Toto Memorandum navazuje na již přijaté Memorandum o vzájemné spolupráci mezi Prahou a Právnickou fakultou Univerzity Karlovy ohledně zřízení a provozu právní poradny. 

> „Nejlepší formou, jak mohou studenti získat praxi v oboru je, vyzkoušet si to prakticky v prostředí, do kterého daný obor spadá. Studenti Právnické fakulty Univerzity Karlovy mají povinně volitelný předmět odborné právní praxe, které lze absolvovat na odborech na našem  magistrátu. Jsem rád, že díky umožněné spolupráci mezi Prahou a Univerzitou Karlovou tak studenti zlepší své praktické dovednosti z právních oblastí řešených obecními samosprávami, které budou pro jejich budoucí povolání jistě velkým přínosem,“ uvedl radní hl. m. Prahy pro oblast školství Vít Šimral. 

Studenti si díky této právní praxi zlepší svou dovednost právního psaní přípravou a formulováním podkladů pro činnost úřadu včetně podání k orgánům veřejné moci a dalších právních dokumentů v agendě úřadu. Získají dovednost identifikovat a analyzovat právní problémy v konkrétních praktických situacích, kterými se úřad obvykle zabývá, a navrhovat jejich řešení. Budou pracovat na své dovednosti vyhledat, utřídit, analyzovat a interpretovat relevantní právní normy, soudní rozhodnutí a další informace. Posílí dovednost vhodně právní argumenty formulovat a prezentovat a osvojí si i komunikaci s klientem.

Studenti budou svou odbornou praxi v rámci Magistrátu hl. m. Prahy vykonávat zejména v sekci průřezových činností (odbory legislativní a právní, právní podpory a veřejných zakázek), ale není vyloučeno případně i působení na jiných odborech dle preferencí studentů a souhlasu dotčeného odboru.
