---
date:         2021-06-08
tags:         
- sport
title:        "Praha přivítá největší „zelenou“ inovační akci v Evropě"
image: 	      8hrib.jpg
author:       MHMP
---

Ve dnech 11. a 12. června se v Praze uskuteční GreenHack, evropský inovační maraton, jehož cílem je posílit udržitelnost chování spotřebitelů stejně jako aktivit globálních firem. Dvě stovky hackerů z Česka a dalších evropských zemí se během 36 hodin pokusí vyřešit velké celosvětové problémy spojené se změnou klimatu, nadměrnou spotřebou, nezodpovědnou výrobou a neefektivním řízením zdrojů. Akce se uskuteční on-line a završí se prezenčním slavnostním vyhlášením. Vítězné týmy si rozdělí 5 000 eur a řadu partnerských cen. Detaily jsou k dispozici na [www.GreenHack.eu](https://www.GreenHack.eu).

GreenHack se koná pod záštitou Evropské komise v rámci evropského Zeleného týdne 2021. Jedná se o největší inovační akci na téma udržitelnosti v Evropě. Organizátoři vypsali společně s partnery celkem 11 výzev, jimž se budou účastníci věnovat: recyklace plechovek, úspora energií v budovách, druhý život nevratných lahví, udržitelné obaly dárkových předmětů, delší životnost nábytku, recyklace nádob s nebezpečnými látkami, uhlíkově neutrální stavebnictví, regulace tepla ve veřejných budovách, monitoring CO2 ve školách, provozovatel přenosové soustavy budoucnosti a platforma pro monitoring přírodního bohatství.

Do hackathonu se zatím přihlásilo celkem přes 200 inovátorů z Česka i celého světa. Vlastní akce potrvá od čtvrtka 10. 6. do soboty 12. 6. (čtvrtek 10. 6. je dobrovolný) virtuálně a završí se v sobotu 12. 6. v 18:30, kdy porota slavnostně vyhlásí vítěze v prostorách H40 v Pražské tržnici. Během konání akce jsou všem účastníkům k dispozici mentoři, kteří jim budou pomáhat a radit. Organizátoři připravili též několik praktických a zajímavých workshopů. Hlavní cena pro vítěze je 2 500 eur, druhý tým získá 1 500 eur a třetí 1 000 eur. Zajímavé ceny od partnerů jsou připraveny i pro další účastníky soutěže.

> „Mám radost, že se Praha díky největší inovační akci v regionu zapojila do evropského Zeleného týdne 2021. Akce GreenHack navíc představuje průsečík dvou témat, kterým se v Praze čím dál intenzivněji věnujeme, tedy inovace a ochrana klimatu,“ říká Zdeněk Hřib, primátor hl. m. Prahy, a dodává: Zájem přihlášených účastníků svědčí o tom, že mladým lidem zaleží na osudu planety. Jsem zvědavý, jak se mladým inovátorům podaří pomocí technologií najít řešení palčivých problémů dneška, a držím jim palce.“

Pavel Zedníček z Institutu Cirkulární Ekonomiky uvádí: 

> „Technologické inovace budou jedním z hlavních pilířů přechodu na nízkouhlíkovou a cirkulární ekonomiku. Zatímco pro jistou část ekonomiky, jako je například výroba elektřiny, už máme dostatečně vyspělé technologie, jiné sektory, například stavebnictví a výroba cementu, zůstávají prozatím bez řešení. Hackathony tak skýtají skvělou příležitost pro inovace v oblasti udržitelnosti a můžou výrazně přispět k výzvám, které jsou před námi.“

Záštitu nad akcí převzalo Ministerstvo životního prostředí České republiky, Ministerstvo průmyslu a obchodu České republiky a hlavní město Praha. Organizátorem akce GreenHack je společnost Insane Business Ideas, která uspořádala přes dvacet hackathonů v odvětvích jako zdravotnictví, mobilita, energie nebo průmyslová výroba
