---
date:         2021-10-05
tags:         [Turismus]
title:        "Hlavní město podpoří návrat Pražanů do ulic metropole novou kampaní Moje město – Objevuj Prahu"
image: 	      posts/0hrib.jpg
author:       MHMP
---

Pražský magistrát společně s metropolitním Hitradiem City zahájil novou kampaň k podpoře restaurací a kulturního života v Praze. Cílem projektu Moje město - Objevuj Prahu je podpořit každodenní aktivní život v ulicích metropole v různých oblastech a motivovat Pražany k návštěvě zajímavých míst a podniků v celém městě.  Na stránkách [mojemesto.cz](https://mojemesto.cz/) naleznou lidé inspiraci pro trávení volného času - tipy na restaurace, kavárny, galerie, divadla, ale i zajímavá pražská zákoutí, stejně jako praktické informace o dění v Praze a pozvánky na kulturní a společenské akce.

> „Chceme město po pandemii zase trochu rozhýbat. Proto podporujeme projekt Moje město, protože spojuje příjemné s užitečným. Provozovatelům zajímavých míst nabídne způsob, jak na sebe upozornit a získat nové zákazníky, a to úplně zdarma. Návštěvníci i místní zase díky němu můžou poznat podniky či památky, o kterých doteď neměli tušení,“ uvádí primátor hl. m. Prahy Zdeněk Hřib. 

Hlavní město novou kampaní motivuje návštěvníky metropole k zavítání do různých podniků a míst v celé Praze, ať už se jedná o oblasti gastronomie, obchodu a služeb, kultury, ale i aktivit navázaných na pražské památky. A chybět nebudou ani zážitková místa, která provozují nebo zřizují pražské organizace, například Zoo Praha nebo Botanická zahrada hl. m. Prahy. Cílem nové kampaně je podpořit pražské podnikatele a instituce po omezeních a sníženém zájmu o návštěvu v důsledku pandemické situace.

> „Abychom podpořili kulturní a společenský život v Praze a místní podnikatele, pokračujeme v propagaci hlavního města a atraktivit, které nabízí, tentokrát kampaní Moje město - Objevuj Prahu. Pražané i všichni tuzemští návštěvníci najdou na jednom místě kulturní přehled, tipy na restaurace nebo další zajímavosti, co se kde děje. Díky tomu si můžeme snadno třeba naplánovat zážitky nabitý víkend  nebo si jen po práci zajít do divadla a v jeho blízkosti si vybrat restauraci s nejlepším hodnocením,“ říká radní hl. m. Prahy pro oblast kultury Hana Třeštíková.

Na stránkách mojemesto.cz lidé naleznou také tipy na krásná, zajímavá i méně známá místa v pražské památkové rezervaci, v parcích, lesích, zahradách atd. Do projektu se mohou zapojit zdarma všechny podniky, provozovny, stejně jako organizace a instituce provozující činnost v oblasti služeb, cestovního ruchu, kulturních, společenských a osvětových aktivit na území hlavního města Prahy, které se jednoduše registrují do systému projektu.

> „Hlavní město novou kampaní motivuje návštěvníky metropole k zavítání do různých podniků a míst v celé Praze, ať už se jedná o oblasti gastronomie, obchodu a služeb, kultury, ale i aktivit navázaných na pražské památky. Osobně doufám, že projekt pomůže podnikatelům v metropoli, aby si našli nové zákazníky a částečně vykompenzovali ztráty z dob lockdownů,“ popisuje radní hl. m. Prahy pro oblast majetku Jan Chabr.

> „Praha je nádherné město nabízející mnoho zajímavých zážitků, ale je složité se o nich dovědět a mít motivaci vystoupit ze zajetých kolejí. Jsem proto moc rád, že projekt Moje město vznikl a že má tak silné zázemí. Je to další důležitá část pomoci pražského magistrátu kultuře a cestovnímu ruchu v Praze a jsem rád, že jako podnikatelé máme v této složité době v pražském magistrátu dobrého a spolehlivého partnera,“ doplňuje Tomáš Prouza, prezident Svazu obchodu a cestovního ruchu České republiky.

Pro veřejnost by se mělo jednat o jednoduchého a inspirativního průvodce, který pomůže najít dobrou kavárnu, restauraci, doporučí nový podnik nebo službu, naplánuje procházku, piknik v parku, víkendový rodinný výlet nebo může lidem dát tip na zajímavou galerii, festival nebo letní divadelní scénu. Jednat se bude mimo jiné o platformu, kde budou návštěvníci moci najít řadu užitečných funkcí, recenze a hodnocení samotných zákazníků. Díky tomu si budou moci další zájemci vyhledávat aktivity a místa dle kategorií, termínů nebo například aktuální polohy či hodnocení ostatních uživatelů.

> „Vítáme projekt, který by měl vrátit společenský život do pražských ulic. Praha má co nabídnout i svým obyvatelům, ať se již jedná o gastronomické zážitky nebo kulturní a sportovní vyžití. Podle průzkumů téměř čtvrtina zákazníků vyměnila návštěvy restaurací a podobných společenských akcí za setkávání doma. Je to škoda, protože atmosféru večerního města, restaurace nebo koncertu nelze nahradit nijak virtuálně a k zážitku neodmyslitelně patří,“ vysvětluje Václav Stárek, prezident Asociace hotelů a restaurací ČR.

Kampaň se objeví na různých lokálních médiích, výhradně v rádiích a na sociálních sítích. Hitrádio City jako partner programu podpoří platformu Moje město - Objevuj Prahu navíc i redakční podporou - součástí budou moderátorské vstupy, rozhovory a reportérské vstupy či živá vysílání.

> „Vidíme realitu v ulicích Prahy, kdy chybí zahraniční turisté, Pražané zůstávají doma a podniky, kulturní instituce a zážitková místa jsou poloprázdná. Proto přicházíme s projektem Moje město, který má za cíl Pražany vytáhnout z domova, aby vyrazili do ulic a užívali si bohaté nabídky služeb a aktivit ve svém městě a inspirovat je k návštěvě podniků, zajímavých událostí a zážitkových míst zapojených do projektu. Vytvořili jsme unikátní webovou platformu, která by se měla stát jakýmsi komunitním inspirátorem pro veškerý volný čas, kterou navíc propojíme s živým rozhlasovým vysíláním našeho metropolitního Hitrádia City,“ uzavírá Lukáš Nádvorník, zástupce metropolitního Hitrádia City a ředitel projektu Moje město.
