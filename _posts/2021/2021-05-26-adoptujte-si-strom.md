---
date:         2021-05-26
tags:         
- životní-prostředí
title:        "Adoptujte si strom. Hlavní město zve Pražany ke společné péči o městské stromy"
image: 	      sazeni-stromu.jpg
author:       MHMP
---

Praha spustila pilotní projekt „Adoptuj strom“. Díky němu si budou moci Pražané vybrat strom v Praze 14 v parku U Čeňku, o který se pak budou starat - zalévat ho nebo například kontrolovat, jak strom prospívá. Navíc, pokud se pilotní projekt osvědčí a bude o něj zájem, plánuje metropole rozšířit projekt pro celou Prahu. 

Adopci stromů připravilo hlavní město v rámci dlouhodobého projektu Zastromuj Prahu, jehož cílem je přizvat Pražany ke společné péči o městskou zeleň. Chce tím také zvýšit obecné povědomí o významu a nutnosti ochrany zeleně v našem městě. 

> „Slíbili jsme, že během osmi let vysázíme v Praze milion stromů a náš plán se nám daří naplňovat. Dosud jsme vysadili 370 tisíc stromů. Sázíme stromy jak ve vnějším prstenci Prahy, tak přímo v ulicích města. Nová stromořadí se objeví třeba v samotném centru na zrevitalizovaném Václavském náměstí. Minulý týden jsme dokonce získali ocenění Evropské město lesa. Důležitá je ale také péče o zasazené stromy. Město je náš sdílený veřejný prostor, a proto zveme všechny Pražany, aby se připojili k našemu úsilí zazelenit Prahu,“ říká primátor hl. m. Prahy Zdeněk Hřib. 

> „Stromy ve městě mají nezastupitelnou roli zejména pro adaptaci města na změnu klimatu. V místě, kde rostou, vytváří pohodovější mikroklima jednak poskytováním stínu, který snižuje pocitovou teplotu, dále pomocí odpařování vody, čímž ochlazují okolí jako přirozená klimatizace, ale i čištěním ovzduší od znečišťujících látek. Lesy a parky tak hrají nenahraditelnou roli i v každodenním životě Pražanů. Proto máme plán vysadit milion stromů a Klimatický plán hlavního města Prahy si klade další ambiciózní cíle i v oblasti adaptace,“ popisuje náměstek primátora hl. m. Prahy pro oblast životního prostředí Petr Hlubuček.

Autorem projektu Adoptuj strom je Tomáš Murňák, místopředseda Výboru pro infrastrukturu, veřejnou vybavenost a životní prostředí ZHMP a zároveň zastupitel hlavního města Prahy. „Jedním z důvodů spuštění projektu je zájem veřejnosti o stav městské zeleně, zejména stromů. Chtěl jsem nalézt možnost, jak rozšířit povědomí o stavu městské zeleně a zároveň lidem nabídnout, jak by mohli o stromy ve městě sami aktivně pečovat. Jsem rád, že Pražanům na stavu městské zeleně záleží. Při tvorbě projektu „Adoptuj strom“ jsme vycházeli ze zkušeností z Prahy 10 a jihomoravského města Hodonín, kde už adopci stromů realizují a kde se tato aktivita osvědčila,“ vysvětluje Tomáš Murňák.

Adoptovat strom mohou lidé na internetových stránkách https://www.zastromujprahu.cz/ . Zájemci se tam mohou přihlásit k adopci stromu prostřednictvím formuláře. Potom jim bude zaslán certifikát adopce stromu, manuál adopce a všechny potřebné informace.
