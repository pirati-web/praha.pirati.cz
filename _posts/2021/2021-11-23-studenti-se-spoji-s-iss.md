---
date:         2021-11-23
tags:         
- školství
title:        "Pražští studenti se spojí s mezinárodní vesmírnou stanicí a popovídají si s astronautem Matthiasem Maurerem"
image: 	      novaradnice.jpg
author:       MHMP
---

Ve středu 24. listopadu 2021, se žáci a pedagogové vybraných pražských škol spojí s Mezinárodní vesmírnou stanicí ISS. Prostřednictvím tohoto unikátního plánovaného video-spojení si budou moci živě popovídat s astronautem Matthiasem Maurerem a zeptat se ho i na aktuální otázky ze světa umělé inteligence. Akci organizuje vzdělávací kancelář Evropské vesmírné agentury ESA ESERO a technicky ji zajišťují žáci Smíchovské střední průmyslové školy a gymnázia z mediálního domu Next Zone, který si sami navrhli a vybudovali v areálu školy. Hlavní město Praha je spoluorganizátorem akce.

> „Celý tento vesmírný den je velice ojedinělý a inspirativní jak pro žáky vybraných škol, tak pro celé spektrum lidí, kteří se na této akci podílejí. Jde o společnou akci tří vzdělávacích kanceláří ESA z různých zemí, kdy se kromě Česka účastní také kanceláře ESA ESERO z Německa a z Irska. Celkem Matthiasovi položíme 12 otázek, které jsou například o možnostech umělé inteligence při průzkumu vesmíru, o důsledcích stavu beztíže pro lidské tělo, otázce pěstování rostlin nebo vesmírného přírodního ekosystému,” uvedl pražský radní pro oblast školství Vít Šimral.

> „Jsem moc rád, že můžeme spolupracovat na velmi zajímavé akci, která se týká vesmíru. Naši studenti se touto problematikou zabývají a sestrojili v rámci Start-upu Parsec raketový motor a plánují do kosmu vypustit vlastní raketu. Náš Mediální dům Preslova zajistí živé vysílání a propojení s kosmickou stanicí, což našim absolventům a studentům mimo jiné přinese i další zkušenosti," doplnil ředitel Smíchovské střední průmyslové školy a gymnázia Preslova Radko Sáblík. 

Program začíná již dopoledne, kdy jsou pro žáky a pedagogy připraveny tři kreativní workshopy – jak postavit raketu, jak si naprogramovat vlastní experiment na ISS a jak se dívat na Zemi z oběžné dráhy pomocí satelitních snímků. Oficiální část akce s několika inspirativními přednáškami bude následovat od 13:00 hodin. Hlavní událost dne, a to navázání spojení s ISS a komunikace s Matthiasem Maurerem, začne před 15. hodinou. Žáci budou mít v tento čas prostor položit Matthiasovi Maurerovi své otázky a on na ně přímo z paluby ISS živě odpoví.
