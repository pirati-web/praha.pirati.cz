---
date:         2021-09-29
tags:         
- bydlení
title:        "Novou Palmovku by měl vyřešit Magistrát, zastupitelé schválili převod pozemků"
image: 	      posts/palmovka2.jpg
author:       MHMP
---

Zastupitelstvo městské části Praha 8 schválilo převod pozemků pod budovou nedostavěné radnice Nová Palmovka Magistrátu hlavního města Prahy. Hlasovali pro to zastupitelé napříč politickým spektrem.

Nová Palmovka je letitým problém naší městské části. Celý příběh začal v roce 2010, kdy byl projekt výstavby nové radnice a obecního obchodního domu schválen vládnoucí ODS. V roce 2011 byla stavba zahájena, dokončená měla být o tři roky později. Nestalo se tak. Za výstavbu bylo zaplaceno víc než půl miliardy korun.

> „Chtěli jsme budovu radnice dostavět. ale bohužel jsme se po volbách na podzim 2018 nedostali do vládnoucí koalice. Současná koalice v čele s ODS chtěla již od samého počátku Novou Palmovku prodat. My jsme bojovali za její dostavbu. i možností zapojení soukromého investora. Společně s kolegy z opozice jsme v prosinci 2019 iniciovali vznik Výboru pro Novou Palmovku, a ten začal celý problém postupně řešit. Dospěli jsme do fáze, kdy je pro Prahu 8 nejlepší pozemek i s budovou převést na Magistrát. Problém chybějící radnice však nezmizí, dostáváme se na úplný začátek a problém bude nutné v příštích letech vyřešit. Budeme i nadále usilovat o to, aby vyrostla v rozvojovém území v okolí budovy Nová Palmovka,“ říká zastupitel a místopředseda Výboru pro Novou Palmovku Ivo Slávka.

> „Celá oblast mezi Rustonkou a Palmovkou má obří potenciál stát se skutečným centrem naší městské části. Věřím, že Magistrát hlavního města Prahy celou oblast v příštích letech navrhne a následně i postaví tak, aby tomu tak skutečně bylo. Pevně doufám, že torzo nedostavěné radnice se už brzy promění v místo, kam budou každý den proudit davy lidí za prací,“ říká předseda místního sdružení Pirátů Praha 8 a zároveň i poradce primátora Martin Štěrba, který byl u jednání na Magistrátu.

Schválení převodu z majetku městské části do majetku hlavního města navíc podpořilo i usnesení místního sdružení Pirátů.

> „Místní sdružení Piráti Praha 8 souhlasí s odejmutím správy svěřeného nemovitého majetku - pozemků, na kterých stojí rozestavěná budova Nová Palmovka, městské části Praha 8 za účelem urychleného dořešení situace stavby a přilehlého území Nové Palmovky.” (Pro toto usnesení bylo 17 ze 17 členů místního sdružení).

Celému procesu předcházelo několikaměsíční jednání mezi zástupci městské části Praha 8 a vedením hlavního města Prahy. Součástí převodů je i [vyřešení vrácení dotace 250 milionů](https://praha8.pirati.cz/aktuality/byla-nebyla-jednou-jedna-dotace-na-novou-palmovku-ted-ji-musi-praha8-vracet.html), kterou stále Praha 8 dluží a každým dnem narůstá větší a větší penále.

> „Už jsme se na to nemohli dívat. Stav projektu Nové Palmovky, kde měl být úřad městské části, je smutnou vizitkou Prahy 8 z minulých volebních období. Díky intenzivnímu jednání se současným vedením Prahy 8 se nám podařilo situaci odblokovat. Převezmeme pozemek s budovou do správy a najdeme takové řešení, které bude výhodné nejen pro Prahu 8, ale především pro občany celé Prahy. Věřím, že se to tady začne už brzy konečně měnit k lepšímu,” říká primátor hlavního města Prahy Zdeněk Hřib (Piráti).

> „Na celé území Palmovky chceme pohlížet komlexně. Již nyní má městský developer ve správě část pozemků, na kterých připravuje výstavbu městských bytů. Naši snahou je sdružit vlastnictví a v přípravě území postupovat pod jednou hlavičkou. Naše intenzivní vyjednávání s Prahou 8 stvrdilo dnešní Zastupitelstvo městské části a město díky tomu muže započít s komplexni přípravou území,“ doplňuje náměstek primátora pro územní rozvoj Petr Hlaváček (TOP 09).

[Převod pozemků do správy Magistrátu](https://mrak.pirati.cz/s/6AnQHpXWibS9rRi) musí ještě schválit Zastupitelstvo hlavního města, stane se tomu tak v polovině prosince. Do té doby také musí být dořešena třístranná dohoda mezi městkou částí, Magistrátem a Metrostavem, který budovu stavěl. Vedení hlavního města momentálně řeší několik variant využití budovy Nová Palmovka. Nabízí se momentálně tři varianty - první z nich je pro využití Evropské kosmické agentury, druhá počítá s využitím pro potřeby Magistrátu a městských firem a třetí je ve formě koncese. Žádná z variant nepočítá s prodejem pozemků.
