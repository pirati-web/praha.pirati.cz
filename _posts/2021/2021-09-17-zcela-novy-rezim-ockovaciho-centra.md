---
date:         2021-09-17
tags:         
- koronavirus
title:        "Metropolitní očkovací centrum bude od příštího týdne pokračovat v novém režimu, jeho provoz převezme společnost Medicon"
image: 	      posts/pakul.jpg
author:       MHMP
---

Velká očkovací centra mimo zdravotnická zařízení se v celé republice postupně uzavírají. Také Metropolitní očkovací centrum utlumuje svoji činnost a podle plánu končí k pátku 17. září 2021 s jeho provozem hlavní město. Očkovací centrum bude i nadále fungovat v omezeném režimu pod společností Medicon, a.s., která se na provozu centra podílí od jeho spuštění v dubnu tohoto roku.

> „Vážím si práce všech, kteří se zapojili do fungování našeho očkovacího centra, které už od dubna nabízelo špičkové služby. Z ohlasů, které se ke mně dostaly i ze vzdálenějších částí republiky, vyplývá, že zřídit u Vyšehradu velkokapacitní centrum byl správný krok. Ukazuje to ostatně i počet klientů. Hlavní město to navíc zvládlo i bez zázemí velké nemocnice. Můžeme tak jen domýšlet, o kolik dál bychom se v Praze dostali s očkováním, kdyby nám premiér Babiš od začátku nebránil v koordinaci očkování v našem městě,“ říká primátor hlavního města Prahy Zdeněk Hřib.

> „Na přípravě a provozu Metropolitního očkovacího centra se kromě hlavního města a celé řady magistrátních úředníků podílel neziskový sektor, zastoupený Českým červeným křížem, soukromá firma Medicon, Zdravotnická záchranná služba hlavního města Prahy nebo Metropolitní zdravotnický servis. Společně jsme tak zhmotnili myšlenku, že jen společně to zvládneme, a současně jsme se zasadili o vyšší proočkovanost Pražanů a všech, kteří si pro aplikaci vakcíny vybrali příjemné prostředí Kongresového centra s profesionálním a vlídným personálem,“ popisuje Milena Johnová, radní hl. m. Prahy pro sociální politiku a zdravotnictví.

Od pondělí 20. září bude očkovací místo v Kongresovém centru Praha fungovat pouze pod společností Medicon, a.s., která doposud v očkovacím centru poskytovala zdravotní služby. Očkování bude stále zajišťovat v budově, avšak v menším rozsahu a v jiných prostorech, konkrétně se přesune do protilehlého rohu budovy (vchod č. 8). I nadále bude nicméně očkovat dospělé i děti starší 12 let, stejně tak jako neregistrované zájemce o očkování. Očkovat se bude v pondělí a ve středu od 8:00 do 16:30 hodin a v úterý a čtvrtek od 12:00 do 20:00 hodin. Předpokládaná kapacita je asi 100 klientů denně, dle aktuální situace ji bude možné případně navýšit.

Lidé, kteří si do Metropolitního očkovacího centra objednali termíny po 17. září, budou telefonicky kontaktováni a informováni o všech náhradních možnostech, příp. přeobjednáni. Zájemci o očkování se mohou registrovat do jiných očkovacích míst, která budou nadále fungovat například v nemocnicích, menších očkovacích místech nebo u praktických lékařů. Stále budou moci lidé také navštěvovat očkovací místa bez registrace. Seznam aktuálních očkovacích center, včetně těch bez registrace, najdou zájemci na webu [ockoreport.uzis.cz](https://www.ockoreport.uzis.cz), popřípadě na [ockovani.praha.eu](https://www.ockovani.praha.eu).

Metropolitní očkovací centrum v Kongresovém centru Praha zřizované hlavním městem Prahou plně naočkovalo za přibližně půl roku provozu více jak 100 tisíc osob. 

> „Od oficiálního spuštění provozu dne 6. dubna 2021 až do dnešního dne zdravotníci v Metropolitním očkovacím centru na Vyšehradě úspěšně aplikovali více jak 200 tisíc vakcín a významně tím přispěli k tomu, že v Praze nikdy nechyběla očkovací kapacita, což byl klíčový princip pražské očkovací strategie,“ shrnuje radní Johnová.
