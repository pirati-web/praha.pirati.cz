---
date:         2021-02-03
tags:         
- školství
title:        "Akademie umění a kultury pro seniory zůstávají zavřené. Kde to je možné, výuka se koná online"
image: 	      vitsimral3.jpg
author:       MHMP
---

Kvůli aktuálně stále platným protiepidemickým opatřením jsou nadále mimo běžný provoz základní umělecké školy. Ani studenti Akademie umění a kultury pro seniory tak zatím nemohou být osobně přítomni výuce.

> „Základní umělecké školy mohou, je-li to organizačně možné, poskytovat výuku formou distanční výuky. Tříletý cyklus Akademie nebo jeho část ale nebude prodlužován, opakován ani nahrazován. Studenti, kterým skončí tříletý cyklus nebo kvůli důsledkům omezení nemohli absolvovat plánované výukové hodiny, se mohou do dalšího ročníku znovu přihlásit, avšak na jiné umělecké škole, která toto studium umožňuje,“ uvedl radní hl. m. Prahy pro oblast školství Vít Šimral.

Na tomto systému se domluvil odbor školství, mládeže a sportu Magistrátu hl. m. Prahy spolu s řediteli Základních uměleckých škol, kteří Akademie provozují, a je také uveden v jejich Studijním řádu.

Síť Akademie umění a kultury pro seniory na základních uměleckých školách zřizovaných hlavním městem Prahou vytváří prostor pro mezigenerační solidaritu a komunikaci, která občanům v seniorském věku umožňuje smysluplné a aktivní trávení volného času specificky zaměřeným studiem. To vhodně naplňuje jejich potřeby, a to jak psychické (tvořivost, seberealizace, uplatnění), tak sociální (navázání nových kontaktů s vrstevníky podobných zájmů).

Akademie funguje v prostorách základních uměleckých škol zřizovaných hlavním městem. Vzdělávání v uměleckých oborech zajišťují kvalifikovaní pedagogové a specializovaní lektoři. V dopoledních hodinách se výuka koná ve vybavených učebnách, kde jsou k dispozici hudební nástroje a další pomůcky.

Program je veden formou didakticky přizpůsobených individuálních nebo skupinových výuk, přednášek, cvičení, seminářů, návštěv koncertů a představení, rozdělených do pololetních částí. Kurzy jsou jednou týdně či jednou za dva týdny a trvají jednu vyučovací hodinu (45 minut) u individuální výuky a dvě až tři hodiny u výuky kolektivní. Jedná se o projekt, jehož absolventi nezískávají vyšší stupeň vzdělání, avšak je pro studující zdarma.
