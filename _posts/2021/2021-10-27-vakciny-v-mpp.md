---
date:         2021-10-27
tags:         
- zdravotnictví
title:        "Očkovací místo v Městské poliklinice Praha nabízí zájemcům jednodávkové vakcíny"
image: 	      9hrib.jpg
author:       MHMP
---

Pražané mají možnost se v očkovacím centru ve Spálené ulici, které zřizuje hlavní město, nechat naočkovat také jednodávkovou vakcínou Janssen. Tato látka se zde bude aplikovat od 1. listopadu 2021 všem, kteří se předem přihlásí přes rezervační systém nebo na telefonním čísle **222 924 260**. Díky rezervaci, která dosud nebyla možná, se lidé v Praze vyhnou čekání ve frontách.

Zdravotníci v očkovacím místě v Městské poliklinice Praha ve Spálené ulici budou celý první listopadový den od 7:30 do 15:20 hodin aplikovat klientům s rezervací očkovací látku proti covid-19 Janssen, která je plně účinná už po jedné dávce. Následující dny budou při očkování první dávkou k dispozici vakcíny Comirnaty od společností BioNTec/Pfizer i Janssen.

> „V době, kdy se opět zvyšuje poptávka po očkování, musí mít lidé možnost se pohodlně nechat naočkovat i jednodávkovou vakcínou. Celodenní čekání ve frontách uvnitř nákupních center nebo na nádraží, jak to nabízí vláda, je nedůstojné a jde i proti smyslu bezpečnostních opatření. Jsem rád, že Městská poliklinika Praha nabízí civilizovaný způsob, jak se nechat naočkovat nejen vakcínou Comirnaty, ale i Janssenem, a to díky rezervaci na konkrétní čas,“ říká primátor hlavního města Prahy Zdeněk Hřib.

Vzhledem ke znovu se zhoršující epidemické situaci, která z velké části postihuje neočkované, se v těchto dnech nejen v Praze znovu výrazně zvyšuje zájem o vakcinaci. Lidé, kteří si v očkovacím místě ve Spálené předem zarezervují své místo, se tak mohou nejen nechat naočkovat jednodávkovou vakcínou, ale také se aktuálně vyhnou dlouhému čekání ve frontách na očkování bez rezervace.

> „Ve spolupráci s Českým červeným křížem a Městskou poliklinikou Praha jsme jako první znovu obnovili provoz mobilních očkovacích týmů. Ty tak od začátku října opět objíždí zařízení pro seniory, kde očkují zájemce třetí, posilující dávkou vakcíny. Dosud už jsme tímto způsobem podali vakcínu zhruba dvěma stům zájemců z řad klientů a zaměstnanců, další stovky lidí budeme očkovat v domovech pro seniory v příštích týdnech,“ uvádí Milena Johnová, radní pro sociální politiku a zdravotnictví.

Hlavní město nadále pokračuje v kampani k očkování proti covid-19, kdy je hlavním smyslem srozumitelně poskytovat kompletní informace široké veřejnosti. Nyní navíc konkrétně cílí i na mladé lidi, kteří si už také mohou nechat vakcínu aplikovat, avšak stále jsou zdaleka nejméně proočkovanou věkovou skupinou. Další aktuality a podrobnosti jsou k dispozici na webu ockovani.praha.eu.
