---
date:         2021-12-03
tags:        
- piráti
title:        "V Praze odstartovaly pirátské primárky. Ve volbách má primátor Hřib tři vyzyvatele"
image: 	      novaradnice.jpg
author:       Piráti Praha
---
 
Praha, 2. prosince 2021 – Pražské krajské sdružení začalo volit jedničku kandidátky Pirátů na magistrát. Kromě současného primátora Zdeňka Hřiba byli do primárních voleb nominováni také radní Prahy 12 Jiří Brůžek, člen finanční komise RMČ Praha 2 Aleš Chán a ředitelka neziskové organizace Fokus Praha a krizová interventka Magdalena Opletalová. O výsledku rozhodne pražská členská základna v dvoukolové volbě. Primárky jsou pro Piráty standardním způsobem výběru všech kandidátů.

O obhajobu bude usilovat současný primátor Zdeněk Hřib. „Praha se doslova mění pod rukama. A to je dobře, protože jsme změnu slibovali našim voličům v předchozích volbách. Praha si zaslouží politickou kontinuitu a stabilitu kvůli dokončení započaté práce. I přesto, že naše volební období hodnotím jako úspěšné, tak nebylo možné za tři roky dokončit všechny projekty, které jsme zahájili. Pokračovat chci zejména ve splnění slibu vysázet milion stromů za 8 let, v naplňování klimackého plánu od solární elektrárny až po bioplynovou stanici, chci také začít stavět městské byty na pozemcích, jejichž směnu se státem teď dokončujeme. Do Prahy přijdou díky mému intenzivnímu vyjednávání desítky miliard korun z EU na rozvoj města, a budeme tak moci stavět další mosty, školy a školky, P+R parkoviště i metro D a vnitřní okruh. Také pevně věřím, že nová vláda konečně pohne s vnějším okruhem a postaví co nejdříve úsek 511, pro který my už vykupujeme zelené pásy, zatímco stát nevykoupil zatím ani metr pozemku na samotnou silnici,“ říká k tomu primátor hl. m. Prahy Hřib.

O post lídra se uchází také člen Pirátů z Prahy 2 Aleš Chán. „Věřím, že dokážu být konstruktivní soupeř Zdeňka Hřiba. Nabízím využití znalosti principů agilního řízení, organizační schopnosti, finanční gramotnost,“ vysvětluje svou motivaci Chán.

Dalším vyzyvatelem současného primátora je Jiří Brůžek. „Tyto volby jsou příležitostí, jak opět dostat do hry naše témata, ukázat, že víme, co lidé chtějí a umíme jim to dát. Obrovský úspěch před čtyřmi lety nás dostal do velké hry. Zastavili jsme dost zásadní kamarádšofty, začali jsme nabourávat zavedené pořádky a zaznamenali nemalé úspěchy. Bohužel nejsou příliš vidět. Naše hodnoty se “ztratily v překladu” a rozmělnily se. Potřebujeme dát Pražanům jasnou vizi budoucí Prahy a konkrétní řešení jejich každodenních potřeb. Můžeme se opřít o naše hodnoty a zkušenosti z městských částí. Pokud dostanu důvěru členů strany, jsem připraven okamžitě sestavit tým a začít s ním pracovat na úspěchu ve volbách. Budeme zdůrazňovat naše témata a hledat jejich průnik s praktickými potřebami Pražanů. Budeme usilovat o takový výsledek, abychom byli relevantní silou, kterou nemohou ostatní strany obejít,” přibližuje svou vizi radní na Praze 12 Modřanech.

Jedničkou kandidátky by se ráda stala také Magdalena Opletalová. „Mou vizí je Praha bez bariér – těch fyzických i těch neviditelných; město, které dbá na lidská práva a důstojnost všech svých obyvatel, respektuje jejich různorodost a právo na sebeurčení, podporuje je v participaci na rozhodování a umožňuje rozvíjet individuální blaho při zachování společenské odpovědnosti,“ popisuje Opletalová.

Do finální dvoukolové volby postoupí ti kandidáti, kterým se podaří v anketě na pirátském fóru získat nejméně 46 hlasů. 9. prosince proběhne debata zájemců o post jedničky, poté bude probíhat samotná volba, ze které by mělo v pondělí 20. prosince vzejít jméno lídra či lídryně pražské pirátské kandidátky.
