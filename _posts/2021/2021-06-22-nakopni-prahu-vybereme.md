---
date:         2021-06-22
tags:         
- inovace
title:        "Praha vybere vítěze inovačního maratonu #NakopniPrahu 2"
image: 	      vitsimral3.jpg
author:       MHMP
---

Finalisté druhého ročníku Pražského inovačního maratonu #NakopniPrahu 2 se sejdou v sobotu 26. června v pražském Centru architektury a městského plánování (CAMP). Celkem 11 týmů zde před odbornou porotou odprezentuje své návrhy, jak s pomocí technologií nebo inovací zlepšit život Pražanů. Tři vítězná řešení získají finanční odměnu v celkové výši 100 000 Kč a vítěz navíc i podporu s realizací nápadu.

> „Do druhého ročníku projektu #NakopniPrahu se nám opět přihlásily skutečně zajímavé a přínosné projekty. Ty nejlepší z nich určitě už brzy přispějí ke zlepšení kvality života Pražanů. Výběrem témat tentokrát bezprostředně reagujeme na aktuální situaci v Praze, jedná se mimo jiné o oblasti jako je zdraví obyvatel, doprava či turistika,“ říká primátor hl. m. Prahy Zdeněk Hřib.

Pražský inovační maraton #NakopniPrahu 2 odstartoval už v prosinci minulého roku. Cílem soutěže v tzv. „urban hackingu“ je vymyslet a do detailu rozpracovat návrh, jak v několika konkrétních oblastech zlepšit život Pražanů. Pro druhý ročník Praha vypsala tyto výzvy: zdraví; životní prostředí; energetika; bezpečnost a doprava; komunity; udržitelný turismus a kultura; vzdělávání a školství; data.

Celkem se soutěže účastnilo 55 týmů, z nichž 25 letos v dubnu prošlo semifinále, kde prezentovali své projekty. Do posledního kola následně postoupilo 11 finalistů, kteří získali finanční příspěvek, aby mohli své nápady dotáhnout a připravit funkční prototyp řešení.

Mezi nimi se nyní rozhodne o celkovém vítězi. Finále Pražského inovačního maratonu, kde soutěžící během 5 minut odprezentují odborné porotě své projekty, se uskuteční už v sobotu 26. června od 10:00 v prostorách CAMP. Vyhlášení za účasti primátora hl. m. Prahy Zdeňka Hřiba bude následovat od 15:30. Pořadateli maratonu jsou Magistrát hl. m. Prahy a Operátor ICT a. s., kteří organizací pověřili společnost Insane Business Ideas s.r.o. Celou akci bude možné sledovat online na webu nakopniprahu.cz.

### Týmy, které postoupily do finále #NakopniPrahu 2:

* Tým Collboard s projektem Collboard.com, neboli virtuální tabule pro školy. Aplikace je určena k online výuce a také hybridnímu vyučování, kdy se třída rozdělí na víc částí, ať už ve škole nebo doma.

* Tým Lostik s projektem Chytrá klíčenka, která obsahuje čip s unikátním ID, napojeným na různé databáze, jež lze využít rozličnými způsoby. Např. pokud někdo nalezne klíče na ulici, donese je na místní úřad mezi ztráty a nálezy. Zde přiloží klíčenku Lostik ke čtečce. Následně se automaticky odešle informace majiteli klíčů, že se jeho klíče našly, a také kde si je může vyzvednout.

* Tým Aignos s projektem, který mladým lidem pomůže zorientovat se v problematice umělé inteligence. Ukáže principy jejího fungování a představí, jak ji mohou sami aktivně využívat.

* Tým Studenti PRO lékaře s projektem Medici PRO očkování. Ten si klade za cíl podpořit lékaře v boji s klesající proočkovaností, která je velkou hrozbou pro veřejné zdraví, a propojit poznatky z medicíny a komunikačních studií.

* Tým Metacity s projektem, který si klade za cíl zjednodušit komunikaci mezi občany, developery, neziskovými organizacemi, městskými institucemi a dalšími zájmovými skupinami podílejícími se na rozvoji a plánování města skrze vizualizaci dat.

* Tým Paioneers s projektem Praha energeticky soběstačná, který řeší produkci a ukládání elektřiny v místě spotřeby v Praze.

* Tým Spolu Byznys a NGO s projektem Rosteme společně pro Prahu, který vytvořil seznamku s přesahem. Aplikace si klade za cíl propojovat pražské firmy deklarující zájem o společensky prospěšné projekty s NGO, které umějí měřit společenský dopad svých činností a komunikovat jej.

* Tým Příroda v Praze s projektem soul roots, který se zaměřuje na zlepšení duševního zdraví člověka skrze trávení času v přírodě doprovázeného cvičeními, což vede k osobnímu růstu.

* Tým tvemesto.cz s projektem Sousedská síť, který zprostředkovává lidem interakci s jejich okolím v informační, komunikační i sociální rovině. Vedle toho nabízí řadu praktických nástrojů k řešení situací v každodenním životě.

* Tým Intermodálisti s projektem TAXI Lítačka, přepravní služby kombinující rychlost páteřní MHD ve středu města a komfort TAXI mimo centrum.

* Tým Tnght s projektem, který si klade za cíl provést každého uživatele nočním životem v Praze od A do Z. Turisté i místní budou mít v digitální podobě přehled o všech místech, kde se nesmí pít alkohol, a dostanou upozornění na začátek nočního klidu.

