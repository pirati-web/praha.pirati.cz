---
date:         2021-04-26
tags:         
- školství
title:        "Praha poskytla dotaci anketě Zlatý Ámos"
image: 	      vitsimral5.jpg
author:       MHMP
---

Tradiční soutěž o nejoblíbenějšího učitele, anketa Zlatý Ámos, letos od hlavního města obdrží dotaci ve výši 85 tisíc korun. O jejím poskytnutí na realizaci již 28. ročníku této akce dnes rozhodli městští radní.

> „Tato tradiční anketa je velmi oblíbenou akcí nejen mezi žáky, studenty a učiteli, ale také mezi rodiči a širokou veřejností. Probíhá formou ankety, kdy žáci základních a středních škol navrhují své oblíbené pedagogy na udělení titulu Zlatý Ámos – nejoblíbenější učitel České republiky,” upřesnil pražský radní pro oblast školství Vít Šimral.

Navržení pedagogové jsou hodnoceni na základě přihlášky, kde žáci uvedou jejich stručnou charakteristiku, popíší jednu s ním prožitou příhodu a celou přihlášku podloží podpisy 100 osob, které s kandidaturou souhlasí. Každý řádně přihlášený kandidát postupuje do regionálního kola, v němž žáci a studenti svůj návrh obhajují. Regionální kolo je zároveň oceněním všech nominovaných do soutěže, kteří pak obdrží certifikát nejoblíbenější učitel školy, ve které učí. Následuje semifinále a finále spojené se závěrečnou slavnostní korunovací vítěze, která je vyvrcholením celé ankety, kde vítěz získává titul Zlatý Ámos.

Stejně jako v loňském roce je i letošní ročník ovlivněn pandemií koronaviru a většina aktivit spojených s anketou je plánována online formou. 

> „V březnu semifinalisté porotě představili tři věci, které dostali od svých žáků a které dokumentují jejich vzájemný vztah. Finále proběhlo formou živého vysílání prostřednictvím Youtube kanálu. Tradiční korunovace musela být vzhledem k vládním opatřením přesunuta na později s předběžným termínem v září. V tomto období už je možné, že by se tradiční program korunovace uskutečnil tak, jak je plánováno – přijetím finalistů na Staroměstské radnici a na ministerstvu školství, odpoledne a večer slavnostní korunovací v zámeckém parku Berchtold, který je již řadu let partnerem ankety a je zde i vysazen strom Ámosovník,” doplnil radní.
