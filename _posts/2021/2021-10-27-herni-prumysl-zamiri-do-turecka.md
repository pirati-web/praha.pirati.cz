---
date:         2021-10-26
tags:         
- informatika
title:        "Pražský herní průmysl zamířil do Turecka"
image: 	      posts/vitsimral6.jpg
author:       MHMP
---

Zástupci nejúspěšnějších českých herních firem představili minulý týden pražský herní průmysl tureckým podnikatelům, vývojářům a akademikům. Cílem bylo navázat spolupráci na společných projektech a podpořit pražský kulturní a kreativní průmysl v mezinárodním měřítku. Cestu zajistil pražský magistrát spolu s Ministerstvem zahraničních věcí a podporovala ji Asociace českých herních vývojářů (GDACZ) a Velvyslanectví České republiky v Ankaře.

> „Praha podporuje kreativní průmysly a hledá cesty, jak strategicky přispět k jejich rozvoji. Projekt PROPED, který nám umožnil v tomto smyslu spojit síly s ministerstvem zahraničí, se ukázal jako velmi přínosný. Česká herní studia v Turecku prezentovala výjimečnou kvalitu svých produktů, turecký trh je pro nás naopak inspirativní svou dynamikou i propracovanými nástroji podpory rozvoje podnikání,“ uvedl ředitel odbor kultury a cestovního ruchu Magistrátu hl. m. Prahy Jiří Sulženko, který vedl pražskou delegaci.

Série setkání v Ankaře a Istanbulu se zúčastnili zástupci Bohemia Interactive (ArmA), Warhorse (Kingdom Come: Deliverance), Charles Games (Svoboda 1945) a SCS Software (American Truck Simulator).  Za tureckou stranu byli přítomni zástupci TaleWorlds (Mount & Blade), UDO Games (Incredible Toys) a vyslanci studií sdružených v Turecké asociaci herních vývojářů TOGED i istanbulského OYUNDERu. Během moderovaného diskusního panelu jednotlivé firmy představily své projekty a vyměnily si zkušenosti o podmínkách herního vývoje ve svých zemích.

> „Cílem naší spolupráce je představit Prahu jako centrum herního průmyslu, který, jak si lze všimnout, za poslední roky obsahově, kulturně i finančně dramaticky roste. Proto i v následujících letech můžeme očekávat, že význam počítačových her a celého kreativního průmyslu bude výrazně růst. Je důležité, aby se město na tento vývoj připravilo a zajistilo tak v tomto oboru kvalitní vzdělání, a to i prostřednictvím zahraniční spolupráce, ať už na úrovni Evropy, nebo i na základě spolupráce mezikontinentální," uvedl radní hl. m. Prahy pro oblasti v oblasti školství, sportu, vědy a podpory podnikání Vít Šimral.

Češi se v říjnu zúčastnili turecké konference IndieWay pro herní profesionály. Možnost oslovit oborové specialisty je pro český herní průmysl důležitá. Při rostoucím počtu firem a nedostatku zaměstnanců je navazování kontaktů v zahraničí jedním ze způsobů, jak zajistit rozvoj oboru v budoucnosti. 

> „Spolupráce s tureckou stranou je pro nás velmi zajímavá na mnoha rovinách. Mimo vzájemné výměny know – how mezi jednotlivými herními společnostmi, se nabízí i možnosti outsourcingu pro česká studia, či hledání nových talentů díky dobře rozvinutému systému vzdělávání pro náš sektor. Právě tento systém pak navíc může být i zdrojem inspirace pro celé české herní odvětví,“ řekl předseda Asociace českých herních vývojářů Pavel Barák.

Šíření povědomí o herním průmyslu a jeho možnostech bylo obsahem setkání se studenty herního vývoje na univerzitě Bahçeşehir v Istanbulu, následná přednáška se poté zaměřila na globálně úspěšné české tituly.

Obrat českého herního průmyslu se loni vyšplhal na více než 5,3 miliardy českých korun, tedy zhruba 250 milionů dolarů. Videoherní odvětví v současné době zaměstnává více než 2 000 lidí. I během pandemického roku 2020 české společnosti vytvořily více než 330 nových pracovních míst a stále hledají další nové a kreativní lidi, kteří by posílili jejich pozice. Může být překvapením, že zhruba třetinu současného počtu zaměstnanců tvoří cizinci. „Český herní průmysl je dostatečně atraktivní a konkurenceschopný v globálním měřítku, a proto se společnostem daří přijímat zahraniční pracovníky,“ uvedl Pavel Barák.

Turecká herní scéna je velice dynamická s průměrným stářím společnosti nedosahujícím ani 3,5 roku. S tímto souvisí i její poněkud jiné zaměření, než té české – hlavním tématem jsou mobilní hry a soustředění se na bleskový vývoj a uvedení na trh. Životnost takovýchto produktů je poté logicky kratší než několik let vyvíjených PC her, jež jsou hlavním zájmem českých vývojářů. S více než 40milionovým poolem hráčů a výraznou státní podporou je ale turecký trh velice perspektivním. Je zde řada možností investic, outsourcingu či založení vlastní firmy. 

Mise do Turecka se uskutečnila v kontextu budování mezinárodních partnerství, navázání oborové spolupráce a výměny know-how. Projekt se uskutečnil díky spolufinancování z prostředků Ministerstva zahraničních věcí na podporu projektů ekonomické diplomacie s podporou Velvyslanectví ČR v Ankaře a Magistrátu hlavního města Prahy.


