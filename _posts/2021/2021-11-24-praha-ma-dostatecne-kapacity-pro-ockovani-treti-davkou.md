---
date:         2021-11-24
tags:        
- koronavirus
title:        "Praha má dostatečné kapacity pro očkování i třetí dávkou a vyzývá občany ke vzájemné ohleduplnosti"
image: 	      pakul.jpg
author:       MHMP
---

V hlavním městě se aktuálně nachází celkem 16 očkovacích center, na kterých je možné nechat se naočkovat bez předchozí registrace. Další místa v Praze s dostatečnou kapacitou potom nabízejí i možnost objednat se přes rezervační systém na přesný termín, který může být už druhý den, a vyhnout se tak dlouhému čekání ve frontách a nežádoucí kumulaci osob na jednom místě. Zástupci Magistrátu hl. m. Prahy, pražské záchranky, hygieny i samotní lékaři dnes veřejně vyzvali ke vzájemné ohleduplnosti mezi lidmi a k očkování, které může zachránit životy a výrazně zmírnit dopady pandemie koronaviru. Pražané by také neměli otálet s očkováním posilující třetí dávkou. Nárok na ní má až do konce roku 209 tisíc osob v metropoli.

> „Epidemie se vyvíjí podle nejhoršího možného scénáře. Zdravotníci, pracovníci v sociálních službách, armáda, hasiči a mnoho dalších skupin profesionálů napínají všechny síly k odvrácení kritické situace ve zdravotnictví. Velmi bych chtěla poděkovat všem, kteří se už před půlrokem nechali očkovat a omezují tím šíření covidu, a nabídnout jim možnost posílit svou imunitu třetí dávkou. Tu je možné dostat i bez dlouhých front v celé řadě očkovacích míst. Všechny, kteří ještě možnost očkování nevyužili, prosím o solidaritu – dodržování protiepidemických opatření, spolupráci s hygienou a očkování,“ říká radní pro oblast zdravotnictví Milena Johnová. Na posilující třetí dávku vakcíny bude mít nárok až do konce roku 2021 celkem 209 165 osob v Praze.

> „V současné době aktivně řešíme navýšení kapacity u všech očkovacích míst působících na území hlavního města Prahy. V pracovních dnech se průměrně v Praze podá 8 až 10 tisíc dávek, přičemž maximální kapacita očkovacích míst je až 17 tisíc podaných dávek za den. Je tedy patrné, že máme v Praze vytvořenou dostatečnou rezervu ve výkonnosti,“ uvádí krajský koordinátor očkování a ředitel odboru zdravotnictví Martin Ježek.

Nicméně největší problém v posledních týdnech nastává na očkovacích místech bez registrace, zejména v obchodním centru Chodov a na Hlavním nádraží, kde se obvykle tvoří dlouhé fronty. Přitom v Praze působí celkem 16 očkovacích míst, na kterých je možné nechat se naočkovat bez předchozí registrace. V některých jsou skutečně minimální čekací doby v řádech minut od příchodu do centra.

Zároveň je také možné k očkování využít rezervační systém a nečekat vůbec. V takovém případě se jedná se o jedinou cestu, jak garantovat termín a čas očkování bez vytváření nežádoucí kumulace osob na jednom místě. Jsou i taková očkovací místa, jako například Městská poliklinika Praha, Medicon v Kongresovém centru Praha na Vyšehradě nebo očkovací místo při Nemocnici Na Františku, která jsou schopna pacientům poskytnout termín očkování ještě týž nebo následující den. Kompletní seznam očkovacích míst v Praze je dostupný na webu: [ockoreport.uzis.cz](https://ockoreport.uzis.cz).

Se zhoršující se epidemickou situací se plní lůžka pacienty s covidem-19 v nemocnicích po celém Česku a znovu tak hrozí nedostatek kapacit. Nejzasaženější je aktuálně oblast Moravy, které Praha nyní nabízí konkrétní pomoc.

> „Praha může zajistit hromadný převoz pacientů z přetížených moravských nemocnic do těch pražských. Informoval jsem o tom dnes na jednání Asociace krajů ČR hejtmany moravských krajů. Nechal jsem připravit do režimu stand-by speciální vůz pražské záchranky Fénix, který převeze najednou až 12 pacientů na kyslíku. Požadavek na přemístění pacientů ale musí vzejít od záchranky daného kraje. Pandemii prostě nelze řešit izolovaně od ostatních. Pokud existuje možnost, jak může Praha pomoci jiným krajům, je naší povinností ji využít,“ vysvětluje primátor hl. m. Prahy Zdeněk Hřib.

Aktuálně výrazně roste vytížení také Zdravotnické záchranné službě hl. m. Prahy. „Jen v listopadu jsme dosud ošetřili a transportovali do nemocnic přes 1 500 pacientů s covidem-19. To je čtyřnásobný počet než za celý srpen. Vytížení našich posádek v posledních týdnech významně narůstá. Pozitivní zprávou je, že u naprosté většiny očkovaných pacientů evidujeme lehčí průběh onemocnění,“ zdůrazňuje ředitel Zdravotnické záchranné služby hl. m. Prahy Petr Kolouch.

Strmý nárůst počtu nakažených v hlavním městě potvrzuje Hygienická stanice hl. m. Prahy, podle jejíž dat bylo ještě ve 44. týdnu letošního roku hlášeno kolem 6 000 onemocnění na území Prahy, o týden později jich už bylo 7 000 a v neděli bylo za uplynulý týden zaznamenáno dokonce téměř 12 000 případů.

Odhalování nakažených výrazně přispívá také testování na školách. Podle dat z dnešního dne bylo v Praze tento týden testováno antigenními testy 78 634 žáků, z nichž bylo 1 670 případů pozitivních, a nyní se čeká na potvrzení PCR testy. Stejným způsobem bylo testováno i 2 016 zaměstnanců škol, z toho jich bylo pozitivních 41.

### Seznam očkovacích míst v Praze bez nutnosti rezervace:

* ASKLEPION - Lasercentrum Praha, s.r.o.
* Canadian Medical s.r.o.
* CLINICUM a.s. - Kongresové centrum Praha
* Fakultní nemocnice Královské Vinohrady
* Fakultní Thomayerova nemocnice - pavilon F
* FN Bulovka - Hlavní nádraží
* FYZIOklinika
* IKEM - OC Westfield Chodov, Praha 4
* IMMUNO-FLOW,s.r.o
* ImunoGen s.r.o.
* LRS Chvaly, o.p.s.
* Medica JM - Poliklinika Michnova
* Nemocnice Sv. Kříže Žižkov
* Středisko očkování a cestovního lékařství s.r.o. - Nuselská poliklinika
* ÚVN Praha - Vakcinační centrum COVID-19
* Všeobecná fakultní nemocnice Praha
