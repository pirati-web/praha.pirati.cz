---
date:         2021-05-05
tags:         
- praha
title:        "Vážení Pražané, dnes si připomínáme 76. výročí začátku Pražského povstání"
image: 	      11hrib.jpg
author:       Zdeněk Hřib
---

Výročí Pražského povstání je pro nás velkou příležitostí, během které se můžeme vydat po stopách hrdinství. A to je nesmírně důležité. Pořád totiž ve veřejném prostoru můžeme čas od času zaslechnout váhavou otázku: Má naše země hrdiny, na které můžeme být hrdí? Příběhy Pražského povstání jsou jednoznačnou odpovědí. Ano, máme a není jich málo.

Rád bych znovu připomenul například generála Karla Kutlvašra, protože se jedná o opravdového hrdinu, na kterého se neprávem často zapomíná. Karel Kutlvašr byl v začátku Pražského povstání jmenován velitelem povstaleckých jednotek. Byl to právě on, kdo poslal na pomoc bojujícímu rozhlasu těžkou techniku na obranu. A byl to také on, kdo spolu s představiteli České národní rady dojednal podmínky německé kapitulace výměnou za volný odjezd německých jednotek z Prahy do zajetí západních spojenců. Rudá armáda dorazila do Prahy až den poté, 9. května, do již svobodného města.

Je tedy důležité vymezit se proti tvrzením, která od některých novodobých propagandistů zaznívají, že by snad Pražské povstání nemělo smysl nebo význam. Naopak, bylo důkazem, že Pražané toužili po svobodě a vybojovali zpět své město z nadvlády okupantů. Ve svých deníkových zápiscích, které nově vyšly knižně, popisuje generál Kutlvašr toto odhodlání následovně:
 
„Psalo se: Jestliže Říše má tuto válku prohráti a prohraje ji, pak český lid může si klidně počkat na tuto porážku a dosáhne svého cíle bez rizika a obětí. To jsme ale právě tak nechtěli. Dostat se lacino či vůbec zadarmo k hotovému. Chtěli jsme a toužili ukázat světu, že tu jsme, že se nebojíme vstoupit do akce, jakmile uzraje doba a přijde náš čas.“

Hrdinové, to ale nejsou jen významné postavy z učebnic, jako byl právě Karel Kutlvašr. Máme také velké množství hrdinů, kteří zůstali neznámí. Jen samotné květnové povstání odneslo životem na 3000 Čechoslováků.

Chtěli jsme těmto lidem vrátit jméno. Proto jsme pro vás připravili interaktivní mapu, díky které můžete zjistit, kde se třeba ve vašem okolí nachází pietní místa ([http://bit.ly/pietni_mista](http://bit.ly/pietni_mista)). Můžete se tam pak vydat poklonit se nebo zapálit svíčku (tu můžete zapálit i virtuálně pomocí aplikace). Během vycházky Prahou si pak můžete stáhnout zdarma i pražskou aplikaci Prague histories ([https://praguehistories.cz](https://praguehistories.cz)), která živou formou zpracovává zásadní milníky naší historie. 

Naše země měla velké množství hrdinů, jen jsme mnohé z nich dosud možná nepoznali. Stejně tak jsem přesvědčený, že má naše země velké množství hrdinů i v dnešní době. Buďme proto pozorní, často jsou to třeba lidé kolem nás, o kterých to ani nevíme. Objevujme je a važme si jich.
