---
date:         2021-12-15
tags:        
- životní-prostředí
title:        "Piráti odmítají zdražení odpadů vynucené novelou z vládní dílny ANO. Po nové vládě budou požadovat revizi zákona"
image: 	      magistrat3.jpg
author:       MHMP
---
 
Piráti odmítají zdražení odpadů vynucené novelou zákona z vládní dílny ANO. To se nespravedlivě dotkne zejména obyvatel žijících na sídlištích, ale i v centru města. Primátor Zdeněk Hřib dnes na jednání Rady hl. m. Prahy předložil pozměňovací návrh pro zmírnění sociální dopadů této vynucené změny poplatků tak, že za litr odpadu by se platilo 40 haléřů. Na radě byla nicméně koaličními partnery prohlasována sazba 50 haléřů. Dále také primátor Zdeněk Hřib navrhl, aby neprodleně po jmenování nových ministrů bylo zahájeno jednání s novou vládou o revizi zákona. Tento jeho návrh byl přijat. 

> „Změna poplatků za odpad je bohužel vynucena novelou zákona z vládní dílny hnutí ANO. Nesmyslně tak dochází ke zdražení velkých kontejnerů, a naopak zvýhodnění malých popelnic. Novela totiž znemožnila zohlednit náklady na svoz, který je u velkých kontejnerů logicky efektivnější. V tuto chvíli usiluji o zmírnění nespravedlivých sociálních dopadů tohoto zdražení, které zavinila vláda Andreje Babiše. Piráti proto nyní prosazují sazbu za litr maximálně 40 haléřů místo 50 haléřů. Chceme také jednat s novou vládou o úpravě zákona tak, aby bylo možné zohlednit efektivitu svozu velkých kontejnerů,” říká primátor hlavního města Prahy Zdeněk Hřib. 

> „Odmítáme jakékoliv zvýšení ceny za svoz odpadů, a to jak na sídlištích, tak v centru města. A budeme za to bojovat i na prosincovém zastupitelstvu. Zdražení by se dotklo naprosto všech – od domácností s malými dětmi po seniory i další osoby, které zkrátka mají hluboko do kapsy. Proto jsme také podpořili náměstka Petra Hlubučka v jeho jednání s vládou o revizi odpadové vyhlášky, kterou v naprosto nemožné podobě schválila sněmovna hlasy z řad ANO,” říká Viktor Mahrik, předseda zastupitelského klubu Pirátů ZHMP. 
