---
date:         2021-06-08
tags:         [Akce, Sport]
title:        "Hlavní město letos podpoří významné sportovní akce v Praze mimořádně dalšími třemi miliony korun"
image: 	      posts/vitsimral3.jpg
author:       MHMP
---

Praha odsouhlasila poskytnutí mimořádné finanční podpory na pořádání významných sportovních akcí, které se v letošním roce konají na území hlavního města. Celkově je pro tyto účely vyčleněna částka ve výši tří milionů korun.

Jedná se o podporu sportovních akcí s velkým významem v daném sportovním odvětví, a to světových pohárů, mistrovství Evropy, mistrovství světa či akcí mezinárodního významu s dlouholetou tradicí, včetně akcí pro handicapované.

> „Dotaci poskytneme například Českému tenisovému svazu vozíčkářů na mezinárodní turnaj Prague Cup Czech Indoor 2021 částkou sto tisíc korun nebo Prague Robots na turnaj v ragby vozíčkářů částkou dvě stě tisíc korun. Podpora sportu zdravotně znevýhodněných a je pro naši koalici jednou z priorit a čím více velkých diváckých akcí v paralympijských sportech se bude na území Prahy konat, tím více budou tyto sporty brány jako standardní součást sportovního prostředí, a to nejen širokou společností, ale zcela klíčově i investory a projektanty sportovní infrastruktury,“ uvedl radní hl. m. Prahy pro oblast sportu Vít Šimral.

Mezi dalšími podpořenými akcemi je Mistrovství světa v nohejbalu mužů 2021, Mistrovství světa na ploché dráze – 2021 Czech Republic FIM Speedway Grand Prix, ICF Canoe Slalom World Cup 2021 Prague - 17. ročník světového poháru v kanoistice mužů a žen, I. ČLTK Prague Open 2021 – mezinárodní tenisový turnaj mužů ATP, Pražský baseballový týden – mezinárodní turnaj pro všechny věkové kategorie, Mystic SK8 Cup 2021 – 27. ročník světového poháru ve skateboardingu a FIVB Beach WT 2 Praha – mezinárodní turnaj v plážovém volejbalu mužů a žen.

Seznam sportovních akcí byl vytvořen na základě žádostí, které byly řádně podány a splnily formální podmínky pro poskytnutí dotace v Opatření IV. Sportovní akce v rámci Programu podpory sportu a tělovýchovy v hl. m. Praze pro rok 2021. Poskytnuté dotace přesahující částku 200 tisíc korun následně podléhají schválení Zastupitelstva hl. m. Prahy. 
