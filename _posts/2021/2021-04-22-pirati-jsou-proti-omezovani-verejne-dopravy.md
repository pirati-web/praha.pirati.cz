---
date:         2021-04-22
tags:         
- doprava
title:        "Uvádíme na pravou míru: Piráti jsou zásadně proti omezování spojů pražské hromadné dopravy"
image: 	      9hrib.jpg
author:       MHMP
---

Praha, 22. dubna 2021 – Pirátský klub MHMP reaguje na článek, jenž zavádějícím způsobem tlumočil osobní názor ředitele organizace ROPID, který vzal na vědomí magistrátní výbor pro dopravu, a nesprávně ho prezentoval jako názor celého vedení hlavního města Prahy. Klub Pirátů je zásadním způsobem proti omezování spojů MHD v metru, tramvajích i v autobusové dopravě, a to zejména v okrajových časových polohách. Lidé v hlavní městě nežijí jen v centru, kde je MHD dostupná nebo se dá domů pohodlně dojít pěšky. Velká část obyvatel žije také na okraji města – okrajové městské části, sídliště a satelity za hranicí města. Všem Pražanům, kteří se v noci potřebují komfortně vrátit domů a řádně si platí za služby dopravního podniku, musí město garantovat kvalitní služby. 

> „Požádáme předsedu klubu Praha sobě Jana Čižinského a gesčně příslušného radního Adama Scheinherra, aby se zaměřili na vnitřní úspory Dopravního podniku hl. m. Prahy a co nejuváženější hospodaření. Klub Pirátů tyto úspory opakovaně prosazuje od začátku tohoto volebního období. V této oblasti je zajisté možné hledat dostatečné finanční rezervy tak, aby nemuselo dojít k omezování pozdně večerních spojů v metru nebo nočních autobusových linek na okraji Prahy. Je pro nás naprosto nepřípustné, aby i po překonání epidemie poslední vozy metra vyrážely na cestu už ve 23:00,” říká předseda klubu Pirátů Viktor Mahrik. 

Zároveň další vývoj poptávky po zajištění provozu pražské hromadné dopravy v tuto chvíli není možné předvídat, to je poněkud předčasné. Aktuální provoz MHD je totiž plně závislý na vývoji epidemické situace. Pozdně večerní a noční provoz po 1.  září tohoto roku teprve bude předmětem jednání, až budeme znát nově platná opatření podle pandemického zákona.  

> „Dopravní podnik je v gesci Prahy sobě, nicméně Piráti rozhodně nepodporují návrhy na omezení dostupnosti MHD. Po ukončení koronavirové pandemie budeme v rámci návratu k normálnímu životu požadovat obnovu provozu metra v původním rozsahu. Večerní a noční provoz MHD je nezbytný také pro pokrizovou podporu sektoru pohostinství, které bylo pandemií těžce postiženo,” dodává primátor hl. m. Prahy Zdeněk Hřib.  

Během propadu návštěv turistů ve městě v důsledku pandemie COVID-19, kteří nejvíce využívali denní časové jízdenky, pražský dopravní podnik a ostatní dopravci v rámci systému PID přišli dle podkladů ROPIDu zhruba o 1 miliardu ze svých plánovaných příjmů z tržeb a naopak vydali několik set milionů korun na náklady spojené s bojem proti covidu. 

> „Velmi si vážíme odborného názoru ředitele ROPIDu, který v článku, na nějž reagujeme, zazněl.  ROPID respektujeme jako odbornou autoritu nejen na Výboru pro dopravu hl. m. Prahy, která politikům pravidelně dodává nejčerstvější data ohledně aktuálních spojů. Data jsou pro řízení města podstatná, ale v tomto případě je zásadní přihlížet i k faktoru celkové dostupnosti MHD,” dodává Ladislav Kos, zastupitel a člen Výboru pro dopravu hl. m. Prahy.  

> „Jsme si vědomí těžké ekonomické reality největší městské společnosti a neignorujeme ji. Omezováním spojů bychom však jen roztočili spirálu omezování nabídky služeb a následných propadů zájmu cestujících, kterou už bychom jen obtížně zastavili,” doplnil Jaromír Beránek, předseda Výboru pro IT a Smart City. 

Odkaz na článek na serveru Novinky.cz: “Poslední metro o půlnoci? Už ne, vzkazuje vedení Prahy”, [https://www.novinky.cz/ekonomika/clanek/posledni-metro-o-pulnoci-uz-ne-vzkazuje-vedeni-prahy-40357820#dop_ab_variant=553401&dop_source_zone_name=novinky.sznhp.box&dop_req_id=w45o6T2IQIw-202104211906&dop_id=40357820&source=hp&seq_no=7&utm_campaign=&utm_medium=z-boxiku&utm_source=www.seznam.cz](https://www.novinky.cz/ekonomika/clanek/posledni-metro-o-pulnoci-uz-ne-vzkazuje-vedeni-prahy-40357820#dop_ab_variant=553401&dop_source_zone_name=novinky.sznhp.box&dop_req_id=w45o6T2IQIw-202104211906&dop_id=40357820&source=hp&seq_no=7&utm_campaign=&utm_medium=z-boxiku&utm_source=www.seznam.cz )
