---
date:         2021-03-01
tags:         
- školství
title:        "Pražské školy zajistí péči o děti rodičů pracujících ve vybraných profesích v hlavním městě "
image: 	      vitsimral4.jpg
author:       MHMP
---

V návaznosti na vládou přijatá krizová opatření o omezení pohybu obyvatel v rámci okresů a uzavření provozu školských zařízení nařídil primátor hl. m. Prahy Zdeněk Hřib veřejným zřizovatelům škol a školských zařízení poskytovat součinnost při zajišťování péče o děti ve věku od 2 do 10 let rodičů pracujících ve vybraných profesích na území hlavního města.  

Na základě usnesení vlády ČR z 26. února 2021 rozhodl primátor hl. m. Prahy Zdeněk Hřib o školách, které budou zajišťovat nezbytnou péči pro děti od 2 do 10 let, jejichž rodiče pracují například ve složkách integrovaného záchranného systému, sociálních službách nebo u ozbrojených sil.  

> „S platností od dnešního dne máme v Praze opět určené mateřské a základní školy pro děti zdravotníků, pečovatelů, IZS a dalších zaměstnanců klíčových profesí. V Praze do nich spadají nad rámec celostátního opatření také například pracovníci justice, kurýrních a doručovacích služeb nebo dobrovolníci pomáhající se zvládáním epidemie. Vyhrazeno je zhruba 70 škol ve všech 22 pražských obvodech. V provozu bude zatím zhruba polovina, počet lze podle situace navýšit,“ uvádí primátor hl. m. Prahy Zdeněk Hřib. 

Vedle profesí stanovených vládním krizovým opatřením se jedná také o profese, které jsou nezbytné k zajištění služeb nejen občanům Prahy. Jedná se o zaměstnance kurýrní či doručovací služby nebo pracovníky zajišťující odvoz komunálního odpadu, dodávky elektřiny, tepla a zemního plynu nebo například zaměstnance zajišťující vývoj a výzkum látek, které slouží k léčbě nebo vakcinaci proti koronaviru. Část z těchto profesí byla uvedena už v předchozím obdobném krizovém opatření primátora pro předchozí nouzový stav, nicméně některé byly doplněny nově. 

> „Zájem o školy je poměrně velký. K zítřku bude otevřeno celkem 30 škol základních i mateřských, kde je zatím potvrzeno zhruba 170 dětí. Dnes odpoledne ještě odbor školství vyřizuje žádosti o umístění dětí. Od pátku narostl počet umístěných dětí o cca 70 a požadavky přibývají. Bližší informace jsou dostupné [na stránkách města](http://skoly.praha-mesto.cz/88614_Informace-o-nezbytne-peci-o-deti-za-nouzoveho-stavu-pro-zamestnavatele-zajistujici-kritickou-infrastrukturu),“ doplňuje radní hl. m. Prahy pro oblast školství Vít Šimral.  

Zaměstnanec z vybraných profesí, který má zájem o umístění svého dítěte do určené ZŠ nebo MŠ, musí kontaktovat nejprve svého zaměstnavatele. Ten pak požádá odbor školství, mládeže a sportu na magistrátu o péči o dítě. To je následně umístěno dle aktuální situace do určené školy. 

Rozhodnutí primátora hl. m. Prahy nabývá účinnosti dnem 1. března 2021 a je zveřejněno na Úřední desce hl. m. Prahy. Platí do uplynutí trvání nouzového stavu na území České republiky. Podle vládou přijatých opatření se Praha bere jako jeden okres, je tedy možné cestovat napříč městskými částmi.
