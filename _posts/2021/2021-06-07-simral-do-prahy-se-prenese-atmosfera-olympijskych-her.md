---
date:         2021-06-07
tags:         
- sport
title:        "Do Prahy se přenese atmosféra Olympijských her"
image: 	      vitsimral5.jpg
author:       MHMP
---

Pražští radní v pondělí 7. června souhlasili s poskytnutím mimořádné finanční podpory ve výši 7 milionů korun na realizaci projektu Olympijský festival Tokyo 2020. Tato multisportovní akce konající se v době Olympijských her má za cíl přenést jejich atmosféru do měst a regionů prostřednictvím vybudování sportovního parku, ve kterém návštěvníci mohou nejen sledovat přímé přenosy z Olympijských her, ale mají i možnost vyzkoušet si širokou nabídku sportů a společně fandit národnímu týmu.

> „Je důležité, aby se Praha po pandemii a dlouhém lockdownu dostala zpět do formy. I naše dobrá fyzická kondice hraje roli při tom, jak náš zdravotnický systém a společnost zvládají podobné krizové situace. Sport je jednou z nejlepších forem prevence mnoha zdravotních problémů, proto dotace na podporu sportu a tělovýchovy plní v Praze velmi důležitou roli. Obzvlášť v této době je třeba zůstat co nejvíce fit, fyzicky i psychicky,“ uvedl pražský radní pro oblast sportu Vít Šimral.

Projekt se do hl. m. Prahy vrátí po sedmi letech, kdy první edice se konala na pražské Letné v roce 2014 během Zimních olympijských her Soči. Od té doby získal mezinárodní přesah, převzal ho Mezinárodní olympijský výbor a v létě 2021 se uskuteční již ve zhruba dvaceti zemích po celém světě. Praha byla u zrodu tohoto úspěšného projektu a organizátor ho Pražanům představí i v jeho letní variantě, která se bude konat ve dnech 23. července - 8. srpna v areálu Olymp ve Stromovce a přinese s sebou osvětu a podporu sportu.

Celý festival se bude odvíjet dle aktuální epidemiologické situace a budou zohledněna platná vydaná nařízení, které organizátor bere na vědomí.


