---
date:         2021-03-01
tags:         
- školství
title:        "V mateřských školách v Letňanech a v Kamýku přibydou nové třídy"
image: 	      vitsimral2.jpg
author:       MHMP
---

O 112 dětí více bude už brzy moci navštěvovat dvě mateřské školy v pražských Letňanech a v Kamýku. Umožní to rekonstrukce obou zařízení, které dnes odsouhlasili pražští radní. Devadesát procent potřebných nákladů poskytne Operační program Praha – pól růstu ČR, zbývající díl pak příslušná městská část.

> „Mateřské školy zřízené jednotlivými městskými částmi navštěvuje bezmála 40 tisíc dětí. Přesto mnohde kapacita nestačí, zejména v okrajových částech Prahy školky doslova praskají ve švech a spoustu dětí musejí odmítat. Řada rodin se kvůli tomu dostává do nepříjemné situace, protože jeden z rodičů bývá nucen zůstat i nadále s dítětem doma. Hrozí pak postupné snižování kvalifikace a šancí na pracovním trhu a navíc se celá rodina může ocitnout ve finančních nesnázích,“ řekl radní pro oblast školství Vít Šimral.

Na nedostatek míst v mateřských školách v okrajových částech Prahy upozornila i Výroční zpráva o stavu a rozvoji vzdělávací soustavy hl. m. Prahy za školní rok 2018/2019, zpracovaná magistrátním odborem školství, mládeže a sportu. Za jeden z hlavních důvodů označila masivní výstavbu bytů a rodinných domů bez potřebné občanské vybavenosti.

Pražský operační program už v minulých letech podpořil stovky projektů sledujících zvýšení dostupnosti a kvality školství v hlavním městě, vyhlášení další takto zaměřené výzvy schválili pražští radní loni v září. Nyní schválené projekty za dohromady bezmála 38 milionů korun pomohou rodičům malých dětí v městských částech Praha 18 a Praha 12.

„Navýšení kapacity škol patří k prioritám hlavního města. Daří se to i díky penězům z evropských fondů. V tomto případě získá každá ze zmíněných mateřských škol dvě nové třídy, takže bude moci přijmout o 56 dětí více než dnes. Rekonstrukce pavilonu mateřské školy Místecká v Letňanech by měla být hotova ještě před začátkem příštího školního roku. Pavilon mateřské školy Oáza v Kamýku, ve kterém nové třídy vzniknou, by měl děti přivítat v září 2022,“ uvedl primátor hl. m. Prahy
