---
date:         2021-04-27
tags:         
- školství
title:        "Praha podpoří uspořádání dějepisné soutěže, v níž se utkají gymnazisté z celého Česka i Slovenska"
image: 	      skola.jpg
author:       MHMP
---

Již 29. ročník Dějepisné soutěže studentů gymnázií České a Slovenské republiky se v průběhu letošního roku uskuteční v Praze a v jednotlivých krajích. Hlavní město finančně podpoří její pořádání částkou 75 tisíc korun.

Soutěž je určena žákům gymnázií z celé České a Slovenské republiky. 

> „Vzhledem k mimořádnému zájmu se pořádají nejprve krajská kola v obou zemích. Například v roce 2019 se jich zúčastnilo přes 280 gymnázií. Z krajských kol pak vzejde 75 nejlepších gymnázií, která následně postoupí do finálového kola. Soutěž absolvují i pražské školy, proto nejen jim přeji mnoho úspěchů a zužitkování svých nabytých vědomostí,” uvedl radní pro oblast školství Vít Šimral.

V loňském roce musela být soutěž zrušena z důvodu nepříznivé epidemiologické situace spojené s nákazou covid-19. Finálové kolo letošního ročníku je naplánováno na listopad a uskuteční se v prostorách velkého sálu Ekonomické fakulty v Chebu.

Hlavní organizátor soutěže, kterým je Nadační fond GAUDEAMUS, získal za pořádání této soutěže Cenu Učené společnosti České republiky. Soutěž vhodnou formou podporuje zájem o historické vědy na gymnáziích. Nad soutěží v minulých letech opakovaně přebírali záštitu předseda Senátu Parlamentu ČR, předseda Poslanecké sněmovny Parlamentu ČR, předseda Národní rady SR, předseda vlády SR a Asociace krajů ČR.
