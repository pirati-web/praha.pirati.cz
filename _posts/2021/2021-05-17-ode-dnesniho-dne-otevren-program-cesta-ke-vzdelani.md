---
date:         2021-05-17
tags:         
- školství
title:        "Od pondělí 17. 5. se mohou zájemci hlásit do grantového programu Cesta ke vzdělání 2021"
image: 	      posts/cesta.jpg
author:       MHMP
---

Již potřinácté Nadační fond Cesta ke vzdělání nabízí možnost pražským studentům a pedagogům zapojit se do grantového programu Cesta ke vzdělání 2021, který poskytuje příspěvky na vzdělávací pobyty v zahraničí, stáže či soutěže. Jedním z nich je také i pomoc se začleňováním studentů se speciálními vzdělávacími potřebami a vyrovnání jejich příležitostí.

> „V této době je velice důležité podpořit školy v jejich běžném fungování po dlouhotrvající online výuce způsobené pandemií koronaviru a pomoci studentům vrátit se zpět k aktivitám, které neodmyslitelně k chodu školy patří. Pandemie koronaviru s sebou přinesla i omezení mezinárodních projektů. Je proto potřeba mezinárodní vazby opět obnovit a pomoci našim studentům, aby co nejdříve mohli opět navázat kontakt se světem,” uvedl pražský radní pro oblast školství Vít Šimral.

Grantový program je zaměřen na konkrétní aktivity týkající se vzdělávacích pobytů žáků a studentů pražských středních škol, vyšších odborných škol a konzervatoří na odpovídajících pracovištích teoretické nebo praktické výuky v zahraničí za účelem studia odborných předmětů v cizím jazyce a v jejich vzájemné spolupráci. Zajišťuje odborné stáže pedagogických pracovníků pražských škol na odpovídajících pracovištích v zahraničí včetně podpory jazykových pobytů. Dále podporuje účasti žáků včetně jejich pedagogů na mezinárodních projektech, soutěžích, festivalech a přehlídkách. Jeho snahou je také podpořit vyrovnání příležitostí ke vzdělání a rozvoje kompetencí při vzdělávání dětí se speciálními vzdělávacími potřebami.

O finanční příspěvky mohou od dnešního dne žádat studenti pražských středních škol, vyšších odborných škol a konzervatoří, dále pak také pedagogové či školy samotné. V případě nezletilých žáků musí o příspěvek požádat jejich zákonný zástupce. Uzávěrka po podání žádostí je 15. července letošního roku. 

Více informací o grantovém programu lze nalézt na webových stránkách: [https://cestakevzdelani.praha.eu/](https://cestakevzdelani.praha.eu/) v sekci „Výzvy“.
