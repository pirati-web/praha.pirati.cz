---
date:         2021-03-22
tags:         
- školství
title:        "Na základních školách budou pokračovat kurzy češtiny pro děti s odlišným mateřským jazykem"
image: 	      wordcloud.jpg
author:       MHMP
---

Pražští radní dnes souhlasili s poskytnutím dotace pro městské části Praha 6 a Praha 8 na pokračování intenzivních kurzů výuky českého jazyka pro žáky základních škol s odlišným mateřským jazykem. Celkem se jedná o částku 734 tisíc korun, kdy každá ze zmíněných městských částí obdrží 367 tisíc korun. Poskytnutí dotace musí ještě schválit pražské zastupitelstvo.

> „Záměrem realizace tohoto výukového kurzu je poskytnout žákům, kteří jsou bez základní znalosti českého jazyka, dostatečnou výuku k tomu, aby se mohli hodnotně a rychle začlenit do českého vzdělávání. Kvůli neznalosti jazyka se takřka nemohou vůbec účastnit školní výuky a zároveň často ve škole selhávají,” uvedl pražský radní pro oblast školství Vít Šimral.

První kurz se koná již od září 2018 v Základní škole Marjánka v Praze 6 a od září 2019 byl další otevřen i v Základní a mateřské škole Lyčkovo náměstí v Praze 8. Obě školy jsou kvalitně personálně obsazeny, mají zkušenosti a dlouhodobě aktivně přistupují k integraci žáků.

> „Z prvního roku kurzu v Základní škole Marjánka vyplynulo, že není možné v jedné skupině vzdělávat žáky s různou úrovní jazykových kompetencí. Přístup k žákům s odlišným mateřským jazykem vyžadoval natolik odlišné výukové strategie, že nebylo možné skloubit efektivně jejich výuku ani při použití velmi individualizovaného přístupu. Na základě tohoto poznatku byla cílová skupina rozdělena mezi dvě uvedené školy, aby zajistily výuku psaní a čtení v českém jazyce právě pro ty děti, které to neovládají,” doplnil radní.

Výuka českého jazyka probíhá dopoledne čtyři hodiny denně v délce rozpětí kolem tří až pěti měsíců místo výuky v kmenové škole. Naplněnost kurzu je kolem deseti žáků, kdy kurzem může projít přibližně 30 žáků za rok. Vzhledem k přetrvávající pandemické situaci a zavřeným školám jsou kurzy vedeny distanční formou a nejsou zpoplatněny. Náklady na tuto službu jsou součástí rozpočtu hl. m. Prahy, kdy doplňuje a navazuje na projekt Systémová podpora výuky českého jazyka jako cizího jazyka v městských částech hl. m. Prahy - síť škol, jehož realizace započala v roce 2016.

Přínos kurzů intenzivní výuky českého jazyka pro děti, které česky nerozumí a český jazyk neovládají, je nepopíratelný. Díky výuce se lépe integrují do své kmenové třídy a zlepšuje se jejich přístup ke vzdělávání.
