---
date:         2021-06-30
tags:         
- praha
title:        "O vypořádání majetkoprávních vztahů mezi Prahou, Českou republikou a Ruskou federací bude jednat pracovní skupina"
image: 	      posts/novaradnice.jpg
author:       MHMP
---

Na půdě ministerstva zahraničí se v poslední červnový den uskutečnilo jednání k majetkovému vypořádání týkající se ruské ambasády. Zástupci hlavního města Prahy a městských částí se s ministrem zahraniční Jakubem Kulhánkem domluvili na založení pracovní skupiny, která bude řešit majetkoprávní vztahy mezi Českou republikou, Prahou a Ruskou federací. 

Z právního hlediska je situace ohledně pozemků velmi komplikovaná. Následný postup k vyřešení této otázky bude proto řešit pracovní skupina složená z představitelů hlavního města, dotčených městských částí a ministerstev. 

> „V doprovodu starostů Prahy 6 Ondřeje Koláře, Prahy 7 Jana Čižinského a radního pro majetek Jana Chabra jsme se dnes setkali s ministrem zahraničí Jakubem Kulhánkem k řešení majetkoprávních vztahů mezi Českou republikou, Prahou a Ruskou federací. Kromě toho, že jsme se dohodli na založení pracovní skupiny, nám bude také předán seznam nemovitostí, které teď Rusko využívá. Ujištěni jsme byli i o tom, že o žádné další nemovitosti Rusko nyní zažádáno nemá,“ uvedl primátor hl. m. Prahy Zdeněk Hřib. 

Hlavní město se nicméně bude snažit získat pozemky v části Stromovky - které zabral Sovětský svaz v roce 1968 po invazi vojsk Varšavské smlouvy a následně jim byly v roce 1972 převedeny tehdejší vládou ČSSR do jejich vlastnictví - jiným zákonným způsobem, k čemuž má sloužit pracovní skupina. 

> „Jako nejefektivnější se jeví řešení vzniku pracovní skupiny, ve které budou řešeny otázky majetkoprávních vztahů mezi diplomatickým servisem, Prahou ale i Ruskou federaci, celistvě,“ řekl Jan Chabr, radní hl. m. Prahy pro oblast majetku. 

> „Vítám zřízení pracovní skupiny. Takto naše požadavky nezapadnou,“ dodal k jednání starosta městské části Praha 7 Jan Čižinský. 

> „Je dobře, že hlavní město bude svůj postup koordinovat s Ministerstvem zahraničních věcí, protože je potřeba mít jednotný a ucelený postoj, navíc v situaci, která je bohužel dlouhodobě velmi složitá,“ řekl starosta Prahy 6 Ondřej Kolář.
