---
date:         2021-11-23
tags:         
- školství
title:        "Přistaň na správné škole! Veletrh pražských středních škol Schola Pragensis 2021 bude znovu online"
image: 	      vitsimral5.jpg
author:       MHMP
---

Přehlídka pražských středních a vyšších odborných škol se letos nemůže kvůli pandemii koronaviru pořádat v tradiční prezenční formě, 26. ročník veletrhu Schola Pragensis se tak ve dnech 25. až 27. listopadu 2021 opět uskuteční pouze online. Mottem akce je tentokrát „Přistaň na správné škole!“, které vychází z vítězného motivu plakátu pro letošní ročník. Uchazeči o vzdělávání na středních školách a zájemci o vyšší odborné studium najdou veškeré informace na webu [scholapragensis.eu](https://scholapragensis.eu). Veletrh bude doplněn o živá vysílání z Kongresového centra Praha a také ze zapojených škol, pokud to epidemická situace dovolí.

> „Loňský online ročník ukázal profesionálně odvedenou práci studentů pražských středních škol a nemám pochyb o tom, že letos odvedou práci stejně tak skvělou. Schola Pragensis má pomoci hlavně osmákům a deváťákům a usnadnit jim rozhodování jakou střední školu si vybrat. Zájemci o studium na středních a vyšších odborných školách obdrží dostatek informací o tom, kam jejich další kroky mohou směřovat a jakým směrem se do budoucna chtějí ubírat,“ říká radní hl. m. Prahy pro oblast školství Vít Šimral.

Letošního 26. ročníku veletrhu vzdělávání Schola Pragensis se plánuje zúčastnit 132 škol a institucí. Událost bude zahájena ve čtvrtek 25. listopadu 2021 a na webových stránkách scholapragensis.eu potrvá až do soboty 27. listopadu 2021. Veletrh bude výhradně online a jeho web bude i po skončení vysílání stále aktivní a bude fungovat až do konce února příštího roku.

Zájemci o tradiční veletrh se i letos navzdory protiepidemickým opatřením mohou těšit na bohatý program složený z rozhovorů, podcastů i textů o tom, jak vybrat správnou střední školu či jak zvládnout přijímací zkoušky. Informace z veletrhu budou pravidelně uveřejňovány na sociálních sítích Scholy Pragensis, konkrétně na Facebooku, Instagramu, ale i YouTube.

Hlavním mottem veletrhu je „Přistaň na správné škole!“, které vychází z vítězného motivu plakátu pro letošní ročník, jehož autorem je student Albert Finta z Vyšší odborné školy a Střední průmyslové školy dopravní v Masné.

Veletrh vzdělávání je určen všem zájemcům o studium na středních školách všech typů, zejména žákům základních škol, ale i jejich rodičům. Školy zřizované hlavním městem Prahou i jinými subjekty zde prezentují nejen své instituce, ale i výsledky své práce, a to jak v oblasti pedagogické, tak i v oblastech zájmových činností. Potenciální zájemci o studia na vybrané škole se tak mohou přesvědčit, co daná škola nabízí, a na jednom místě mají i možnost porovnání s jinými školami.

Kromě prezentace škol na internetu si zájemci o vzdělávání v pražských školách mohou také stáhnout aplikaci pro mobilní telefony s operačním systémem [Android](https://play.google.com/store/apps/details?id=com.pragensis&hl=cs) i [iOS](https://apps.apple.com/cz/app/schola-pragensis/id1527732959?l=cs), která obsahuje informace o vzdělávací nabídce jednotlivých vystavovatelů – škol, ale také dalších institucí působících v Praze.
