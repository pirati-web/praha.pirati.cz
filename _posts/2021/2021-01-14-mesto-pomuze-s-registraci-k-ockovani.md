---
date:         2021-01-14
tags:         
- koronavirus
title:        "Praha pomůže seniorům s registrací a případnými dotazy k očkování na lince 800 160 166"
image: 	      9hrib.jpg
author:       MHMP
---

Hlavní město provozuje již od jara 2020 společně s neziskovými organizacemi bezplatnou informační linku ke koronaviru na čísle 800 160 166. Nově bude tato linka od pátku 15. ledna od 12:00 hodin sloužit i pro pomoc seniorům nad 80 let s registrací k očkování v Centrálním rezervačním systému a operátoři zde budou také vyřizovat případné dotazy k očkování. Informace poskytnou ale také o pomoci, kterou obyvatelům nabízejí městské části. V provozu bude linka denně od 8:00 do 16:00 hodin a obsluhována bude operátory hlavního města a neziskové organizace Život 90.

> „Pomoc seniorům s očkováním jsme probírali i se zástupci pražských městských částí během středečního videohovoru. Starostové k situaci přistupují aktivně. Podobně jako hlavní město pomůžou seniorům v první fázi očkování například poskytováním informací skrze vlastní telefonní linky nebo letáky. Chtějí mít ale také možnost i samy registrovat seniory k očkování. Praha bude proto tuto možnost pro městské části požadovat od zástupců vlády,“ říká primátor hlavního města Zdeněk Hřib.

Praha již od loňského roku provozuje telefonickou linku 800 160 166, na které operátoři poskytují informace seniorům v souvislosti s koronavirem. Od pátku bude ve spolupráci s organizací ŽIVOT 90 sloužit i pro pomoc s registrací k očkování a případným dalším dotazům seniorů. V provozu bude každý den od 8:00 do 16:00 hodin a obsluhovat ji bude až 16 operátorů.

> „Asistenci při registraci spustíme v pátek 15. ledna od 12:00 hodin v závislosti na tom, jak bude fungovat centrální systém, který jsme zatím neměli možnost vyzkoušet. Pevně věřím, že operátoři budou s to se naučit systém ovládat o chvíli dřív, než s prvním volajícím klientem,“ komentuje překotnost vývoje radní hl. m. Prahy pro oblast zdravotnictví Milena Johnová.

Informační a podpůrné linky zřídily nebo plánují zřídit také mnohé městské části. Bohužel aktuálně je omezen počet linek, které se v kraji mohou napojit na Centrální rezervační systém, takže asistovanou registraci může zajišťovat pouze jedna jediná krajská linka. To není dostatečné pro šedesát tisíc seniorů, z nichž mnozí budou potřebovat nejen zarezervovat datum a případně měnit termíny, ale také pomoci s dopravou na očkovací místo apod. Linky městských částí mohou seniorům pomoci, podobně jako v roli příbuzného.

Krom komplikací se vstupem do rezervačního systému je ještě jeden limit, a tím je dostupnost vakcíny. 

> „Mnohá pražská očkovací centra hlásí, že budou mít méně vakcíny, než je jejich očkovací kapacita. Z toho důvodů bohužel nedává smysl zřizovat lokální očkovací centra, která by jinak už mohla v mnoha městských částech fungovat,“ doplňuje radní Milena Johnová.

> „Na provozu linky 800 160 166 spolupracujeme po celou dobu jejího fungování. Velmi vítáme rozšíření jejího účelu, které pomůže starším lidem, kteří nemají přístup k internetu nebo nikoho blízkého, kdo by jim mohli s registrací pomoci," říká za ŽIVOT 90 Terezie Šmídová, hlavní koordinátorka informační linky.
