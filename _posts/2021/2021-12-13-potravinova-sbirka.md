---
date:         2021-12-13
tags:        
- praha
title:        "Druhý ročník primátorské potravinové sbírky se uskuteční ve čtvrtek 16. prosince na Mariánském náměstí"
image: 	      7hrib.jpg
author:       MHMP
---
 
Letošní ročník primátorské potravinové sbírky naváže na loňský rok, kdy se konala historicky poprvé. Tehdy se pro lidi v nouzi podařilo vybrat 1 200 kilogramů trvanlivých potravin a hygienického zboží. Na transparentní účet navíc lidé přispěli téměř 45 tisíc korun. Letošní ročník se stejně jako minulý rok uskuteční před budovou Nové radnice na Mariánském náměstí a pod záštitou primátora hl. m. Prahy Zdeňka Hřiba. 

Už ve čtvrtek 16. prosince budou moci lidé přispět potřebným v rámci 2. ročníku primátorské potravinové sbírky. Před budovu Nové radnice na pražské Mariánské náměstí lze od 10:00 do 18:00 hodin přinést trvanlivé potraviny, dětské pleny nebo hygienické výrobky. Přispět bude možné i finančním darem na transparentní účet 2301898773/2010 Nadačního fondu humanitární pomoci, který poslouží k nákupu potravin. 

> „Pandemie se podepisuje na životech nás všech – ať už na zdraví, psychice, nebo financích. Přál bych si, abychom v sobě hlavně před Vánoci byli schopni najít kus laskavosti k sobě i lidem kolem. Je to cesta, jak si v těžkých časech udržet aspoň v rámci možností dobrou náladu. I drobný dar tak může ve svém důsledku pomoci hned dvakrát – jak obdarovanému, tak i darujícímu. Pokud jenom trochu můžete, zkuste to,“ vyzývá Zdeněk Hřib, primátor hl. m. Prahy.  

Sbírku pořádá Nadační fond humanitární pomoci ve spolupráci s Potravinovou bankou Praha, která se postará o rozdělení výtěžku z akce mezi lidi v nouzi, jako jsou například lidé bez domova či senioři.

> „Jsem velmi ráda, že navazujeme na první ročník sbírky. Prožíváme všichni velmi těžký rok a občané jsou hlavně před koncem roku unaveni, bilancují nad starým rokem a oprávněně se mohou bát roku nového. Naše sbírka je tu právě proto, abychom pomohli lidem prožít klidné Vánoce a zajistit jim tak alespoň to nejzákladnější - potraviny a drobné hygienické věci. Pomáhat má smysl a děkuji všem lidem dobré vůle,“ říká předsedkyně Výboru pro sociální záležitosti Zastupitelstva hl. m. Prahy Eva Horáková. 

> „Rád bych pozval všechny zastupitele napříč politickým spektrem, aby se zapojili do této sbírky během čtvrtečního konání zastupitelstva. Darování je projev solidarity a pomáhat si mezi sebou je základní občanská platforma, bez které by lidé společně nemohli žít. Předem děkuji všem, kteří ve čtvrtek dorazí na Mariánské náměstí s potravinami, hygienickými potřebami anebo se rozhodnou přispět finančně na transparentní účet,“ doplňuje zastupitel hl. m. Prahy Martin Arden. 

> „Každá potravinová sbírka je pro nás velmi užitečná a potřebná. O to více mě těší, že ve spolupráci s panem primátorem ji můžeme organizovat už druhým rokem. Nejsilnější skupinou osob, která k nám chodí pro potraviny, jsou osamělí senioři a matky samoživitelky. Každý den svážíme sedmi dodávkami všechny neprodané potraviny z velkých řetězců. Ale nedostanou se k nám trvanlivé potraviny, o ty zároveň nejvíce prosíme,“ dodává Věra Doušová, ředitelka Potravinové banky Praha. 

Nadační fond humanitární pomoci je servisní organizací pro zprostředkování pomoci potřebným. Zaštiťuje aktivity, které nemohou být ze své podstaty politické. Dlouhodobě se zabývá distribucí oblečení, zdravotnického a hygienického materiálu a poradenstvím osobám v sociální nouzi. Zaměřuje se zejména na osoby, které „propadly“ sítem sociální pomoci. Organizují pomoc potřebným, jsou platformou pro iniciativy dobrovolníků, a řeší krizové situace. 
