---
date:         2021-04-20
tags:         
- životní-prostředí
title:        "Mahrik: Vyzýváme Prahu 1 aby javor nekácela"
image: 	      mahrik3.jpg
author:       MHMP
---

Rád bych si z pozice předsedy zastupitelského klubu Pirátu ZHMP dovolil uvést svých několik slov k budoucnosti javoru na Anenském trojúhelníku. 

Jako klub se ztotožňujeme s tím, že by bylo velmi smutné, pokud by byl pokácen jakýkoliv vzrostlý živý strom, v tomto případě javor stříbrný, kvůli projektům, které nemusí být projednatelné nebo v zájmu města. Ostatně Piráti od začátku na demonstracích pro záchranu javoru i na manifestaci, kterou v této záležitosti uspořádal zastupitel Martin Arden, deklarovali své jednoznačné vyslovení pro záchranu stromu a opakovaně vyzvali vedení Prahy 1 k jeho zachování. Primátor Zdeněk Hřib také po celou dobu jedná se starostou Prahy 1 Petrem Hejmou, aby v projektu městské části bylo více zeleně a méně betonu a také o všech dostupných možnostech pro zachování javoru.

Proto jsme v pondělí 19. dubna podpořili usnesení, v rámci kterého vyzýváme Prahu 1, aby javor nekácela a zároveň jsme vyjádřili zásadní nesouhlas se zapůjčením čapadla ze strany hlavního města, do doby, než budou projednány všechny projekty (1. Anenský trojúhelník; 2. Čapadlo; 3. Korzo na Vltavě). Věříme, že toto usnesení získá stromu další čas do doby, než bude k projektům kompletní dokumentace, než se s projekty seznámí veřejnost, prokáže se, že jsou vůbec realizovatelné a budeme mít veškeré informace pro rozhodnutí, zda vůbec s těmito projekty HMP souhlasí. Připomínám, že Praha 1 v tuto chvíli ani nemá všechna povolení pro realizaci projektu čapadla. 

Přijaté usnesení otevírá prostor pro debatu o společenské hodnotě javoru na pozemku MČ Praha 1 v porovnání s chystanými projekty MČ Praha 1. Usnesení mezi řádky říká, že pokácení javoru nemá smysl pouze za účelem rekonstrukce Anenského trojúhelníku a čapadla. Javor naopak staví do kontextu dalších projektů v okolí, jako je otevření čapadla u Hollaru, zklidnění Smetanova Nábřeží  a podobně.

Doufám, že přijaté usnesení získá javoru čas, který potřebuje a že strom skutečně nebude pokácen alespoň dokud nebude zcela jasné, do jaké míry jsou záměry Prahy 1 v dané lokalitě realizovatelné a opodstatněné. Zdravý, vzrostlý strom má nepochybně větší cenu pro obyvatele Prahy 1, než moderní betonové projekty. Nyní je na starostovi Hejmovi, zda zkonzumuje povolení ke kácení na vybetonování parčíku, nebo bude myslet na obyvatele Prahy 1, zasedne k jednacímu stolu a bude chtít svým projektům dát přesah. 

