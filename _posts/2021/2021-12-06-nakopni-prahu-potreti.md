---
date:         2021-12-06
tags:        
- inovace
title:        "Praha podpoří třetí ročník Pražského inovačního maratonu #NAKOPNIPRAHU"
image: 	      vitsimral6.jpg
author:       MHMP
---
 
Pražští radní v pondělí 6. prosince schválili realizaci Pražského inovačního maratonu #NAKOPNIPRAHU 2022 a následnou podporu třem vítězným týmům ze strany projektové kanceláře Smart Prague městské společnosti Operátor ICT. Dva předchozí, úspěšně ukončené ročníky Pražského inovačního maratonu přinesly mnoho svěžích a inovativních projektů, které vzešly od veřejnosti, a některé z nich už se podařilo i realizovat.

Na podporu dalšího ročníku Pražského inovačního maratonu #NAKOPNIPRAHU, který se uskuteční v první polovině roku 2022, Praha vyhradí celkem 2 408 540 Kč bez DPH. Soutěž je určena pro dvou až pětičlenné týmy řešící výzvy z oblasti reálných problémů a potřeb města.  Jde o tzv. inovační sprint se zaměřením na „urban hacking“, který má za cíl vybrat a rozvinout nejlepší projekty vzešlé z tematických výzev, např. z oblasti zdraví, životního prostředí, energetiky, bezpečnosti, dopravy, komunit, udržitelného turismu, kultury, vzdělávání a školství a dat.

Pražský inovační maraton je soutěž o nejlepší městské inovace na přibližně 6 měsíců, během kterých týmy za podpory města pracují na inovativních nápadech s cílem představit veřejnosti a porotě funkční prototyp nové služby, aplikace nebo technologie. Týmy projdou workshopy, školeními a mentoringem s experty z řad zástupců hl. m. Prahy, městských společností, ale i soukromých partnerů, což jim pomůže ve zdokonalení jejich nápadů nebo projektů. Odborná porota následně v semifinálovém kole vybere minimálně 10 nejlepších projektů. Ve finále pak týmy představí porotě prototyp řešení, včetně business plánu a prezentace pro investory. Tři nejlepší Praha finančně ocení a prostřednictvím následné podpory jim pomůže i s realizací projektu.

> „Není to jen o podpoře inovací ve městě. Důležitým přínosem soutěže je také podpora myšlenky participace obyvatel na rozvoji města. Tyto projekty totiž propojují veřejnost s experty z řad samosprávy a městských společností. Přispívají tak k lepšímu skloubení potřeb občanů a města a společně utvářejí příjemnější prostor pro život,“ říká Zdeněk Hřib, primátor hlavního města Prahy. 

> „Praha se s konceptem soutěže #NAKOPNIPRAHU vydala vlastní cestou, kdy místo obvyklého víkendového hackathonu společně se soutěžními týmy rozvíjí nové myšlenky v rámci několikaměsíčního inovačního sprintu. Účastníci tak při řešení soutěžních výzev mohou jít mnohem více do hloubky a díky workshopům se naučí i sestavit finanční plán nebo dobře odprezentovat projekt potenciálním investorům,“ uvádí Jaromír Beránek, předseda Výboru pro IT a Smart City Zastupitelstva hl. m. Prahy. 

> „Mám velkou radost, že předchozí ročníky ukázaly, jaký je o akci zájem a kolik lidí má chuť Prahu zlepšovat a posouvat. Nápady lidí, kteří ve městě žijí, nám totiž zásadně rozšiřují obzory. Navíc myslím, že je v Praze, i díky předchozím ročníkům, pro inovace dobré podhoubí, a jsem zvědavý, jak se k současným výzvám postaví nové týmy inovátorek a inovátorů,“ dodává Matej Šandor, místopředseda představenstva OICT, který se jako mentor a porotce #NakopniPrahu účastnil i minulý rok.

V rámci zajištění podpory vítězných týmů z předchozích ročníků #NAKOPNIPRAHU se už podařilo zrealizovat několik projektů, mezi nimi například projekt nazvaný Knihy na Prahu. Jeho cílem bylo poskytnout seniorům elektronické čtečky knih včetně odpovídajícího obsahu a naučit je čtečky ovládat. Do projektu se zapojila i Městská knihovna v Praze, která poskytla mj. čtečky knih a digitální obsah. V druhém ročníku uspěl například projekt Collboard, který představil sdílenou tabuli pro online a hybridní výuku, dostupnou komukoli na adrese [www.collboard.com](https://www.collboard.com).
