---
date:         2021-11-25
tags:        
- koronavirus
title:        "Praha projednala s městskými částmi koronavirovou situaci včetně vánočních trhů a očkování zaměstnanců"
image: 	      9hrib.jpg
author:       MHMP
---

Primátor hl. m. Prahy svolal na středeční poledne schůzku s představiteli městských částí ohledně vzájemné informovanosti k současné situaci s pandemií koronaviru a konání akcí ve vánočním období. Městské části se dále zajímaly například o možnosti testování i očkovaných zaměstnanců, o kapacity očkovacích míst, o pravidla pro konání trhů nebo p testování žáků ve školách. 

Primátor hl. m. Prahy na dnešní poledne svolal jednání se starosty a starostkami městských částí kvůli pandemické situaci. Jednání se účastnili za Prahu mimo jiné také náměstek primátora hl. m. Prahy pro oblast bezpečnosti Petr Hlubuček, radní hl. m. Prahy pro oblast zdravotnictví Milena Johnová a radní pro oblast školství Vít Šimral.  

Na úvod primátor Zdeněk Hřib zhodnotil situaci v nemocnicích a jejich kapacity, které jsou sice větší než v postižených regionech na Moravě, a prozatím i dostatečné, přesto v nemocnicích není situace jednoduchá.  

> „Po celou dobu pandemie se pravidelně setkáváme se starosty městských částí, aby dostali prostor včas říct, jestli nepotřebují s něčím pomoci. Nabídl jsem opětovně starostům možnost využití mobilních očkovacích týmů, připomněl možnost očkování v očkovacích centrech zřizovaných magistrátem, aby se lidé nemuseli mačkat v dlouhých frontách. Důležité informace jsou pravidelně zveřejňované na webu ockovani.praha.eu, na který odkazuje i vánoční kampaň magistrátu na podporu očkování proti covidu,“ říká primátor hl. m. Prahy Zdeněk Hřib. 

Náměstek primátora hl. m. Prahy Petr Hlubuček dále městským částem slíbil, že jim magistrát zašle veškerou metodiku i aktuální informace o tom, jak se hlavní město vypořádalo s nastavenými opatřeními v budovách a na jednáních zastupitelstva či městské rady a seznámil je s pravidly na vánočních trzích. „Provozovatelé vánočních trhů musejí respektovat vládní nařízení o ochraně proti nákaze covidem. Musejí tak například zajistit desinfekci či rozestupy mezi zákazníky ve frontách,“ doplňuje náměstek Petr Hlubuček. 

Radní hl. m. Prahy Milena Johnová zejména apelovala na očkování třetí dávkou, které u ohrožených skupin výrazně brání před těžkým stavem nemoci. Dále také požádala zástupce městských částí, aby oslovili a motivovali praktické lékaře k co největšímu zapojení do očkování.  

> „Pandemie postupuje podle nejhoršího scénáře, podle odborníků však stále ještě existuje cesta, jak v Praze zabránit zahlcení nemocnic, a tou je očkování posilující třetí dávkou. Rychlý a vysoký nárůst imunity vede k tomu, že lidé se třetí dávkou v nemocnicích nejsou. Kapacita očkovacích center je dostatečná, není třeba čekat hodiny na Hlavním nádraží. Ideální je registrace na přesný čas nebo využití některého z méně vytížených očkovacích míst bez registrace. Věřím, že Pražané, kteří mají nárok na třetí dávku, budou solidární se zdravotníky a pro očkování si přijdou,“ popisuje Milena Johnová, radní hl. m. Prahy pro sociální politiku a zdravotnictví. 

Městské části se zajímaly o způsob testování ve školách a proplácení testů. Radní Šimral zhodnotil, že následující kola testování antigenními testy zřizuje stát a testy vydává skrze Státní hmotné rezervy. Připomněl, že ministerstvo školství přistoupilo k možnosti proplácení PCR testů školám částkou 200 korun za test. Dále starostky a starosty ubezpečil, že pokud by si školy nevěděly rady, Praha je připravena městským částem a jejich školám metodicky pomoci.  

> „Velice vítám, že bylo konečně vyslyšeno naše volání po znovuzavedení systému proplácení PCR testů ve školách. Volali jsme po tom jak my, tak další zřizovatelé, ale i samotné školy. Měli jsme se poučit na jaře, na PCR mohly školy přejít dobrovolně už před měsícem a zajistit tam pro sebe o něco bezpečnější prostředí ve třídách a pro nás kvalitnější data o šíření koronaviru. Další vhodnou metodu testování vidíme v monitoringu odpadních vod, kterou se budeme snažit už od ledna škálovat tak, aby vzorkovače byly použity alespoň v několika desítkách pražských škol. I zde bychom pochopitelně velmi uvítali finanční zapojení státu, abychom usnadnili aplikaci této nové metody i v dalších českých a moravských městech,“ dodává radní hl. m. Prahy pro oblast školství Vít Šimral.  

Městské části také znovu dostaly od hlavního města nabídku na využití mobilních očkovacích týmů. Od městské části Praha 1 pak zazněla nabídka ostatním městským částem na využití očkování v Nemocnici Na Františku.  

 
