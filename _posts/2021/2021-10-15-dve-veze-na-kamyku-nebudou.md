---
date:         2021-10-14
tags:         
- územní-rozvoj
title:        "Dvě věže lidé na Kamýku nechtějí. Návrh petentů a Pirátů na zamezení pronájmu pozemku Zastupitelstvo nepodpořilo"
image: 	      posts/kamyk.jpg
author:       MHMP
---

Pražské zastupitelstvo na svém čtvrtečním jednání nepodpořilo návrh petentů a Pirátů proti pronájmu pozemku města potřebného ke stavbě plánované naddimenzované výstavby ve stabilizovaném území sídliště Kamýk a Lhotka v ulici Vosátkova. Jedná se o záměr společnosti Trigema, proti kterému místní obyvatelé ve spolupráci s místní samosprávou bojují.

Zastupitelé hlavního města Prahy kromě Pirátů nepodpořili návrh petentů proti pronájmu pozemků potřebných k výstavbě projektu Dvou věží na Kamýku o výšce 9 a 15 podlaží. Petici předkládali občané ve spolupráci s místní samosprávou. Nezalekli se tak žaloby, kterou společnost Trigema hrozí radním Prahy 12, kteří již v minulosti vyjádřili s projektem nesouhlas.

Projekt se projednává již 4 roky, kdy společnost Trigema na místě bývalého obchodního domu chtěla postavit osmnáctipatrovou a čtrnáctipatrovou věž. Tehdy se proti projektu vymezilo zastupitelstvo Prahy 12, magistrát i Ministerstvo pro místní rozvoj. Developer to ovšem zkouší dál a přišel s novým projektem, kdy první věž snížil o tři patra a druhou o šest pater. I tak tento projekt nenachází podporu u samosprávy společnost Trigema proto podala na Prahu 12 žalobu, kde se soudí o 160 milionů korun. 

Developer navíc nákupní středisko, na jehož místě mají dvě věže stát, uzavřel a dal výpovědi nájemníkům. Místní obyvatelé se proti tomu bouří. Místo pohodlného nákupu základních potravin musí denně chodit několik stovek metrů do vzdálenějšího obchodu. Trigema tvrdí, že z hygienických důvodů není možné obchody v původním nákupním středisku provozovat a nájemníci dali výpověď sami. To ovšem podle původních nájemníků není pravda.

Na dnešním jednání zastupitelstva hlavního města Prahy mimo jiné zaznělo, že občané i městská část jsou ochotni přistoupit na snížení objemu stavby na 8 pater pro obě věže a navíc tak, aby k ukotvení stavby nebylo třeba využívat pozemků hlavního města Prahy, která má své pozemky právě k tomuto účelu propůjčit. Zároveň není v zájmu občanů Prahy 12 bránit jakékoli výstavbě a tak znemožnit budování dalších bytů při řešení pražské bytové krize.

> „Ta žaloba mi přijde naprosto zcestná, protože každá městská část si může na svém území říct, jestli podobné stavby na svém území chce či nechce. Je to ostatně její ústavní právo na samosprávu. Já jsem vyjádřil podporu radním Prahy 12 a proti tomuto projektu se samozřejmě vymezuji taky. Není možné určovat výškovou hladinu ve stabilizovaném území podle vzdálené budovy v rozvojovém území. Což podpořilo v odvolání stanoviskem i Ministerstvo pro místní rozvoj,” uvádí místopředseda výboru pro územní rozvoj Zastupitelstva hlavního města Prahy Tomáš Murňák (Piráti). 

V pražském územním plánu je uvedeno, že se jedná již o stabilizované území a nemělo by docházet k takové předimenzované výstavbě. Navíc omezit názor městské části na stavbu na svém území by znamenalo značné omezení jejich ústavních práv na samosprávu. Ty by měly zejména hájit zájmy místních občanů a chránit i samotné obyvatele.


