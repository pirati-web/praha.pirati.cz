---
date:         2021-11-22
tags:         
- školství
title:        "Gymnázium Na Zatlance se dočká více učeben. Praha do vestavby investuje necelých 50 milionů korun"
image: 	      vitsimral2.jpg
author:       MHMP
---

Radou hl. m. Prahy byl v pondělí 22. listopadu schválen záměr pro realizaci veřejné zakázky stavebních prací na rozšíření prostor Gymnázia Na Zatlance v Praze 5 s předpokládanou hodnotou necelých 50 milionů korun.

Jedná se o půdní vestavbu v křídle budovy v ulici Na Zatlance pro nové odborné učebny, kabinety a další související prostory včetně rekonstrukce stávajících prostor v pátém podlaží. Stavební práce rovněž zahrnují i zateplení stávajícího stropu v celém objektu včetně opravy střešního pláště. Předmětem plnění je také realizace nového venkovního výtahu pro zajištění bezbariérového přístupu.

> „Plánované investiční akce odboru školství vycházejí z potřeby rozšiřovat či renovovat stávající prostory budov tak, abychom co nejlépe pokryli zvyšující se poptávku po vzdělání na našich středních školách. Jedná se především o akce typu přestavby či vestavby, jako je tomu i u Gymnázia Na Zatlance, kde je důvodem realizace takovéto rozsáhlé finanční zakázky hlavně řešení problému s nedostatkem vhodných výukových prostor a zázemí jak pro studenty, tak i učitelský sbor. Zatlanka je škola, jež si svým inovativním přístupem ke gymnaziálnímu vzdělávání udělala jméno nejen v Česku, ale i ve světě, což se projevuje na stále se zvyšujícím počtu přihlášek. Zateplení půdního prostoru a stropu bylo třeba vyřešit i z důvodu optimalizace energetické náročnosti budovy, které se pozitivně projeví při snížení provozních nákladů. Gymnázium touto vestavbou získá potřebné prostory pro výuku, technické zázemí, ale i bezbariérový přístup,” uvedl radní hl. m. Prahy pro oblast školství Vít Šimral.

Analýza trhu byla provedena začátkem října tohoto roku při využití aplikace Tenderman a z již realizovaných veřejných zakázek odboru školství, mládeže a sportu. Financování bude zajištěno z rozpočtu hlavního města Prahy.
