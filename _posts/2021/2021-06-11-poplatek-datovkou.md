---
date:         2021-06-11
tags:         
- informatika
title:        "Poplatek za komunální odpad nově na Portálu Pražana vyřeší nejen sami Pražané, ale i SVJ s datovou schránkou"
image: 	      8hrib.jpg
author:       MHMP
---

Termín splatnosti poplatku za komunální odpad se kvapem blíží. K obvyklým možnostem způsobu úhrady letos přibude novinka, díky které lze poplatek vyřešit z pohodlí domova prostřednictvím Portálu Pražana. Právě v těchto dnech byla totiž spuštěna nová, ještě přehlednější část Portálu Pražana zaměřená právě na poplatky za komunální odpad. Nabízí nejen možnost vyřešit platbu přes online generovaný QR kód, ale i celkový přehled týkající se poplatkových informací včetně možnosti vrácení přeplatku nebo nastavení rozesílání přehledů poplatků e-mailem.

> „Od začátku jsem kladl důraz na to, aby agenda poplatků za komunální odpad byla jednou z prvních, které bude Portál Pražana nabízet. V hlavním městě je totiž téměř 100 tisíc subjektů, které ho mají povinnost platit dvakrát do roka,“ uvedl primátor hl. m. Prahy Zdeněk Hřib.

S vylepšenou funkcionalitou Portálu Pražana je spojena ještě jedna podstatná novinka. Zatímco dosud se k Portálu Pražana mohly přihlásit pouze fyzické osoby, nově tuto příležitost dostaly i právnické osoby a fyzické osoby – podnikatelé pomocí datové schránky.

> „Je to důležitá služba zejména pro společenství vlastníků bytových jednotek, kteří již mají nebo si chtějí zřídit datovou schránku. Nejenže nyní mají jejich zástupci možnost vyřešit platbu elektronicky, ale především prostřednictvím Portálu Pražana získají podrobné informace o případném nedoplatku, o placených sběrných nádobách, četnosti jejich svozu, jejich velikosti a podobně.  V současné době probíhá ve spolupráci se svozovými společnostmi další etapa projektu, která má za cíl v tomto roce umožnit v Portálu Pražana, tedy bez nutnosti osobní návštěvy, také registraci nové sběrné nádoby, její změnu či odhlášení. Dále chceme na portálu umožnit řešit agendu odpadů také pověřeným osobám,“ upozornil dále primátor Zdeněk Hřib.

Z hlediska technického řešení přihlašování je pro právnické osoby k dispozici nejrozšířenější možnost, a to přes datovou schránku. Přihlašování prostřednictvím NIA ID se zatím připravuje. Správu a rozvoj Portálu Pražana, který hlavní město spustilo na konci září loňského roku, zajišťuje městská společnost Operátor ICT, a.s. (OICT). Podle generálního ředitele OICT Michala Fišera bude význam možnosti využití Portálu Pražana i pro právnické osoby a podnikatele růst s tím, jak na něm budou přibývat nové funkcionality.

> „OICT buduje Portál Pražana jako centrum digitálních služeb nejen pro obyvatele metropole. Pro úřad i občany je Portál příležitostí pro digitalizaci a zefektivnění práce. Nyní jsme pořád ještě na začátku, ale počet dostupných služeb chceme rychle zvyšovat také díky postupnému zapojení městských částí a městem zřízených organizací,“ doplnil Michal Fišer.

Podle jeho slov se jedná například o řešení zón placeného stání nebo o agendu psů ve vybraných městských částech, a to ještě do konce roku 2021. V další fázi by měly přibýt vybrané služby městských organizací, například Dopravního podniku hl. m. Prahy, Pražských služeb nebo Technické správy komunikací hl. m. Prahy.

V současné době nabízí Portál Pražana přihlášení pomocí datové schránky a přes prostředky sdružené pod eIdentita.cz. Nově přibyla před několika týdny možnost přihlásit se do něj pomocí internetového bankovnictví (tzv. „bankovní identita“).
