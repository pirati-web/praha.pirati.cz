---
date:         2021-09-20
tags:         
- školství
title:        "Zastaralý areál Rugby Clubu Tatra Smíchov se dočká rekonstrukce"
image: 	      posts/vitsimral3.jpg
author:       MHMP
---

Pražští radní v pondělí 20. září odsouhlasili investiční záměr projektu rekonstrukce sportovního areálu Rugby Club Tatra Smíchov Národní sportovní agenturou. Spolufinancování investičních projektů rozvoje sportovní infrastruktury ve vlastnictví hl. m. Prahy je v souladu se strategií Plánu rozvoje sportu a sportovních zařízení v hl. m. Praze 2021-2032. Pro tento rozvoj má město příští rok v plánu alokovat ze svého rozpočtu částku ve výši 40 milionů korun.

> „Současná podoba sportovního areálu je zastaralá a neodpovídá standardům moderních sportovišť, a to jak svojí kapacitou, tak zejména úrovní vybavení pro sportovce i jejich fanoušky. Stárnoucí sportovní infrastruktura v hlavním městě a potřeba nutných investic vyžadují koncepční a systematický rozvoj sportovní infrastruktury. A právě její technický stav, vybavenost a účel jsou klíčové oblasti pro rozvoj sportu a dalších sportovních aktivit,” uvedl radní pro oblast sportu Vít Šimral.

Sportovní areál se nachází na pražském Smíchově, v lokalitě Císařka nedaleko Strahovského stadionu. 

> „Účelem investičního záměru je technické zhodnocení a výstavba sportovního areálu RC Tatra Smíchov. Jedná se o areál, jehož součástí je rugbyové hřiště, tribuna s kapacitou kolem 350 osob, venkovní tělocvična a zázemí klubu s šatnami a sociálním zařízením,” doplnil radní pro oblast správy majetku a majetkových podílů Jan Chabr.

Cílem projektu je vybudování regionálního sportovního centra s parametry splňujícími požadavky pro pořádání mezinárodních utkání reprezentace mužů, žen a všech mládežnických kategoriích v rámci kvalifikace Mistrovství světa, zápasů Mistrovství Evropy, Olympijské kvalifikace ragby 7 a pro sérií European Series Sevens Rugby a exhibiční mezistátní zápasy. V areálu bude tak možné pořádat vyšší počet ragby konfrontací, zápasů. 
