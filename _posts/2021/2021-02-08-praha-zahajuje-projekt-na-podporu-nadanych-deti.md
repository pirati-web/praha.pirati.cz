---
date:         2021-02-08
tags:         
- školství
title:        "Praha zahajuje projekt na podporu nadaných dětí"
image: 	      vitsimral2.jpg
author:       MHMP
---

Hlavní město Praha ve spolupráci s Pražským inovačním institutem spouští nový projekt na podporu nadaných dětí. Na základě tzv. inkluzivní koncepce Prahy, kterou pražské zastupitelstvo schválilo loni na podzim, začal institut napříč pražskými školami sbírat data o současném stavu podpory nadaných dětí i o nástrojích pro podporu talentů ve školách.

> „Praha je největším zřizovatelem škol v Česku a zároveň se jedná o region s nejvyšší koncentrací výzkumných a výzkumně-vzdělávacích kapacit. Právě proto bychom se měli co nejvíce snažit podporovat rozvoj každého dítěte a nacházet talenty napříč všemi obory, od čistě vědeckých až po kreativní a umělecké. Praha nemá nerostné ani průmyslové bohatství, naším nejcennějším exportním artiklem musí být naše dovednosti,” říká pražský radní pro oblast školství Vít Šimral.

Rozvoj aktivit k podpoře mimořádně nadaných a talentovaných dětí (MiND) koordinuje Pražský inovační institut v rámci svého tříletého projektu Prague Smart Accelerator, který funguje od poloviny roku 2020.

A nadaným dětem je věnován i projekt Implementace Krajského akčního plánu vzdělávání II, který institut spustí v září tohoto roku. Po sběru dat o současné formě podpory talentu a nadání vznikne v pražských školách komunita pedagogů GET (gifted education teachers). Hlavní město následně v rámci tohoto projektu finančně podpoří úvazky specializovaných učitelů, kteří se budou věnovat primárně nadaným dětem, a to ve spolupráci s pedagogicko-psychologickými poradnami a školními psychology. Ve střednědobém horizontu tato opatření přispějí k tomu, aby si žáci vybírali i volitelné předměty ve školách s co největším zacílením na jejich přirozený talent.
