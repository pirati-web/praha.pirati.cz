---
date:         2021-12-20
tags:        
- školství
title:        "ZUŠ U Půjčovny se dočká nových tanečních a koncertních sálů v Pštrossově ulici"
image: 	      posts/vitsimral5.jpg
author:       MHMP
---
 

Pražští radní v pondělí 20. prosince odsouhlasili záměr na realizaci veřejné zakázky s názvem rekonstrukce objektu Pštrossova Základní umělecké školy U Půjčovny. Cílem veřejné zakázky je vybudování nových moderních odborných učeben, tanečních a koncertních sálů včetně zázemí. V budově budou provedeny dispoziční změny a s tím související stavební práce včetně zajištění bezbariérového přístupu do celého objektu školy. Financování bude hrazeno v roce 2022 a 2023 z rozpočtu hlavního města v předpokládané výši necelých 40 milionů korun.

> „Základní umělecká škola U Půjčovny se bohužel, stejně jako další umělecké školy v Praze, potýká s problémem nedostatečného prostoru pro výuku, kvůli kterému je nucena využívat pronájmy v budovách škol jiných. Řešením této situace je zajištění kompletní rekonstrukce vnitřních prostor šestipodlažního objektu v Pštrossově ulici, díky němuž získá vhodné prostory pro moderní výukové metody tance a hudby, včetně zázemí a kompletního technického vybavení. Dokončení rekonstrukce a předání prostor škole je plánováno na první pololetí roku 2023,” říká radní hl. m. Prahy pro oblast školství Vít Šimral.

Stavební práce rovněž zahrnují vybudování bezbariérových vstupů, statické úpravy exponovaných prostor a sanaci nepodsklepené části. Předmětem plnění je i realizace nového venkovního výtahu ve dvorní části objektu školy pro 1. až 5. patro.

Předpoklad zahájení zadávacího řízení je leden 2022, vlastní realizace v roce 2022 a 2023.
