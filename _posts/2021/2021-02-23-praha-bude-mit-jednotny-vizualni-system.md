---
date:         2021-02-23
tags:         
- praha
title:        "Praha bude mít jednotný orientační systém"
image: 	      vizualni.jpg
author:       MHMP
---

Hlavní město Praha připravilo projekt modernizace orientačního systému v pražských ulicích a ve veřejné dopravě. Cestující přehledně provede od nástupiště v metru, přes vestibuly až ke stanicím vlaků a zastávek autobusů i tramvají. Nezmění se jen vzhled jednotlivých prvků, ale zejména kvalita a rozsah poskytovaných informací, které lidé dostanou v modernější a srozumitelnější formě. Aktuálně schválená realizační studie podrobně definuje, jak bude nový Jednotný informační systém fungovat. Na konkrétní podobu orientačních prvků bude následně vypsána graficko-designerská soutěž.

> „Myslíme na komfort cestujících, aby na nových zastávkách snadno a bez potíží našli cíl cesty a všechny potřebné informace. Čím více dopravních možností v MHD nabízíme, tím přehlednější musí být. Základem jsou srozumitelnost, dobrá viditelnost a aktuální informace. Například v momentálně projektovaném moderním dopravním hubu Terminál Smíchov, kde se na jednom místě bude setkávat městská i příměstská železnice, městské i linkové autobusy, metro, tramvaje i P+R parkoviště, bude nutné instalovat propracované orientační prvky, které cestujícím usnadní přestupy mezi všemi těmito druhy dopravy. Stejně tak i nová linka metra D, kde momentálně pracujeme na geologickém průzkumu, způsobí změnu všech dopravních schémat nad dveřmi ve vozech metra a na nástupištích – a to i na již existujících trasách. Praha získá novou linku, nové přestupní uzly, které na těchto ukazatelích nesmí chybět,“ řekl náměstek pro dopravu Adam Scheinherr.

> „Nechceme zbytečně utrácet za okamžitou plošnou výměnu všech cedulí, takže po realizaci pilotních projektů bude docházet k jejich výměně jen postupně v rámci rekonstrukcí plánovaných z jiných důvodů. Potrvá to tedy delší dobu, ale někdy se s tím začít musí, jinak by se jen zhoršoval stávající “nesystém”. Naopak Jednotný informační systém do budoucna přesně určí, co je třeba v ulicích i ve veřejné dopravě změnit a sjednotit, jak má cílový stav vypadat a jak do systému zapojit co nejvíce on-line informací, které dnes máme k dispozici. Pracovní skupina zohlednila návrhy veřejnosti i klasické průzkumy mínění obyvatel i návštěvníků Prahy,“ říká primátor hlavního města Prahy Zdeněk Hřib.

Realizační studie Jednotného informačního systému hlavního města Prahy, kterou v pondělí 22. února 2021 schválili pražští radní, představuje vizi proměny všech důležitých navigačních prvků v Praze. Hlavním cílem je jejich sjednocení, lepší srozumitelnost a maximální využití on-line informací přímo v ulicích města. Na tuto studii nyní naváže graficko-designerská soutěž na moderní a jednotnou podobu všech navigačních a informačních tabulí.

Soutěž vyhlásí organizace ROPID. „Počítáme s tím, že soutěž vypíšeme už na jaře. Bude veřejná, mezinárodní a budeme v ní hledat tým designérů z mnoha oborů, který bude schopen s Prahou dlouhodobě spolupracovat na vytvoření nové podoby celého informačně-navigačního systému,“ upřesňuje ředitel ROPID Petr Tomčík. Předpokládané náklady na soutěž jsou ve výši maximálně 5,4 milionu Kč.

Praha také v posledních letech výrazně pokročila v poskytování on-line informací, které mohou cestující zatím využít pouze ve svých chytrých telefonech. Současný informační systém na zastávkách, označnících, vlakových nádražích i v dopravních prostředcích kvůli své zastaralosti neumožňuje tyto informace dostat k cestujícím. A právě on-line informace budou v novém systému hrát zásadní roli.

> „Současná podoba navigačního systému má kořeny v 70. a 80. letech minulého století. Orientační systém po desetiletí nikdo systematicky nerozvíjel a neaplikoval nejnovější poznatky. Praha chystá velké a také krásné veřejné stavby od metra D, přes nové tramvajové tratě až po železnici na letiště. Nedovedu si představit, že by tu byl informační systém minulého století, který by nepracoval s tím, co dnes umí špičkoví designéři a s množstvím on-line informací, které máme k dispozici. To je, jako když byste si dali do nového auta místo satelitní navigace kompas,“ řekl Adam Scheinherr.

Zároveň s přípravou graficko-designérské soutěže se také uskuteční testování nově navrhovaných prvků v rámci pilotních projektů. Vytipováno bylo 5 přestupních uzlů (Florenc, Palmovka, Budějovická, Háje a Nádraží Holešovice), kde se budou zkoušet nové informační a navigační prvky včetně jejich podoby. Cestující zde najdou digitální panely s on-line informacemi o dopravě, nové mapy okolí, komplexní navigaci v rámci přestupního uzlu či směrovky na okolní cíle. Nově označena bude i pěší trasa z Pařížské ulice na Výstaviště v Praze 7 nebo ucelené trasy tramvajových linek do Modřan a Holyně. Teprve na základě vyhodnocení pilotních projektů bude rozhodnuto o realizaci jednotlivých 53 navrhovaných opatření v realizační studii nebo o celkových nákladech, které nový systém vyvolá.  
 
Projekt Jednotného informačního systému byl zahájen v roce 2017 usnesením bývalé politické reprezentace a následovalo ustanovení Pracovní skupiny. Jejími členy jsou zástupci Institutu plánování a rozvoje, Dopravního podniku hl. m. Prahy, Technické správy komunikací, společnosti Prague City Tourism a Regionálního organizátora pražské integrované dopravy (ROPID), kteří se od roku 2017 podíleli na přípravě a výběru dodavatele schválené realizační studie. Zároveň se řada dílčích důležitých prvků už dostala do pilotního provozu:

* Cestující mají už při vyhledání spojení k dispozici informace o zpoždění spoje v reálném čase a mohou se podívat také na on-line zpoždění všech povrchových spojů Pražské integrované dopravy na speciální mapě [https://mapa.pid.cz/](https://mapa.pid.cz/)

* V prvních vestibulech metra se testují obrazovky, které cestujícímu ukazují, kolik zbývá času do odjezdu následujících dvou vlakových souprav na nástupišti. Lidé je například najdou ve stanicích Kobylisy, Staroměstská nebo Zličín a v nejbližší době je dopravní podnik nainstaluje na další místa.

* Na tramvajové zastávce Palackého náměstí se už testuje chytrý zastávkový označník s aktuálními odjezdy tramvají i chytrý přístřešek s aktuálními informacemi o odjezdech tramvají. Jeho design i funkčnost budou právě v návaznosti na nový informační systém dolaďovány.

* Ve vybraných autobusech se také na LCD obrazovkách testuje zobrazování návazných spojů z následující zastávky, vše samozřejmě on-line.

Velký rozvoj čeká také aplikaci PID Lítačka. Ta je dnes hlavním on-line nástrojem pro cestování veřejnou dopravou v Praze i v regionu. Lidé v ní najdou spojení, získají informace o výlukách nebo si koupí on-line své jízdenky. Do budoucna by měla sloužit jako chytrá navigace včetně přehledné orientace ve složitých přestupních uzlech i jako osobní průvodce na každodenních cestách díky personalizovaným notifikacím o aktuálních změnách nebo mimořádnostech.
