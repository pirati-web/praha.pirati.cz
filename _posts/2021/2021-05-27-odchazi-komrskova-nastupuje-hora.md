---
date:         2021-05-27
tags:         
- piráti
title:        "Piráti postupují v souladu se svým kodexem zastupitelů. Slib zastupitele dnes složil Jan Hora, rezignovala Jana Komrsková"
image: 	      hora.jpg
author:       MHMP
---

Praha, 27. května 2021– Jan Hora dnes nahradil na místě zastupitele členku Pirátského zastupitelského klubu MHMP Janu Komrskovou, která se bude nadále naplno věnovat práci místostarostky městské části Praha 10. Svoji rezignaci doručila primátorovi Zdeňkovi Hřibovi ke dni 5. května, který její rezignaci přijal a tím dnem zanikl její zastupitelský mandát na Zastupitelstvu hl. m Prahy. Hora byl dosud externím členem výboru pro bezpečnost ZHMP. O jeho zapojení v dalších komisích či výborech se bude teprve jednat. 

Piráti plní slib daný voličům. V období do roku a půl roku po zvolení do uvolněné funkce v jiných městských částech postupně rezignují na funkci zastupitele na magistrátu. Piráti tento mechanismus avizovali v povolební strategii pro volby do Zastupitelstva hlavního města Prahy 2018. 

> „Stát se zastupitelem hlavního města je velká odpovědnost. Již od počátku volebního období jsem členem výboru pro bezpečnost a jsem rád, že budu moci ve své práci pokračovat i ve své nové roli, roli zastupitele. Věřím, že budu platným členem pirátského klubu a dokážu přispět k úspěchům při prosazování pirátského i koaličního programu v oblastech IT, digitalizace úřadu a bezpečnosti. Rád bych též přispíval k lepší komunikaci mezi hlavním městem a mou domovskou městskou částí, Prahou 4, kde žiju už 15 let a na jejímž osudu mi pochopitelně velmi záleží,“ říká nový pirátský zastupitel Jan Hora.

> „V uplynulých dnech jsem rezignovala na svou pozici zastupitelky Magistrátu hl. m. Prahy. Tento krok je v souladu s platnou povolební strategií a cílem Pirátů bojovat proti kumulaci funkcí. Je nutné zdůraznit, že pražští Piráti si před volbami v této rovině odsouhlasili mimořádně přísná pravidla. Za kumulovanou funkci se zde považuje i souběžné neuvolněné členství v jiném orgánu ve spojitosti s jinou uvolněnou funkcí. Díky naší vlastní přísnosti, dochází už k několikáté výměně na zastupitelské pozici v Zastupitelstvu hlavního města a dalších orgánech. Zatímco ostatním stranám tato kumulace a dokonce i souběžné pobírání platů z více míst najednou nevadí, je naše respektování vlastních pravidel někdy mylně vykládáno v absurdně negativních konotacích jako projev nestability. Původní lhůta tolerovaného souběhu funkcí byla prodloužena z dřívějších šesti měsíců na rok a půl, zejména s ohledem na kontinuitu řízení jednotlivých agend a plynulému předání funkce následníkovi, bez nepříjemných momentů překvapení K této změně došlo rozhodnutím Krajského pirátského fóra. Přestože můj mandát na magistrátu končí, považuji tento princip obecně za správný. Věřím, že po volbách bude platný v celé republice a rozšíří se například i o zákaz kumulace funkcí v městy a státem ovládaných společnostech a orgánech strany,“ říká místostarostka městské části Praha 10 Jana Komrsková (Piráti). 

Zastupitelský klub Pirátů na pražském magistrátu ustavený po volbách v roce 2018 má celkem 13 členů, včetně radního pro oblast bydlení a transparentnosti, radního pro oblast radní školství, sportu, vědy a podpory podnikání a primátora hlavního města Prahy.
