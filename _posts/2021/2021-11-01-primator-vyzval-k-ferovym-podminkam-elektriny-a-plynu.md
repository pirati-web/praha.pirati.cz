---
date:         2021-11-01
tags:         
- energetika
title:        "Primátor vyzval společnosti s majetkovým podílem Prahy k nastavení co nejlepších podmínek pro klienty zkrachovalého dodavatele energií"
image: 	      8hrib.jpg
author:       MHMP
---

Společnosti s majetkovým podílem hlavního města Prahy Pražská energetika (PRE) a Pražská plynárenská (PPas) dočasně zajišťují dodávky elektřiny a plynu v režimu dodavatele poslední instance bývalým zákazníkům Bohemia Energy, která 13. října oznámila, že ukončuje svoji činnost. Primátor hlavního města Prahy Zdeněk Hřib oslovil ředitele těchto společností a vyzval je, aby se této skupině zákazníků snažili zajistit co nejvhodnější podmínky pro dlouhodobý odběr energií a plynu.

> „Po nedávném krachu dodavatele energií bylo v první řadě nutné zajistit, aby nikdo v hlavním městě nezůstal bez elektřiny nebo plynu. Od doby, kdy si pražské klienty převzali tzv. dodavatelé poslední instance (PPas a PRE), běží šestiměsíční lhůta. V té by měli lidé uzavřít novou smlouvu u libovolného dodavatele (tedy včetně společnosti, ke které se nyní dostali). Apeloval jsem na dodavatele v působnosti hlavního města, aby těmto zákazníkům vyšli co nejvíce vstříc a nabídli jim vhodné podmínky. Vážím si toho, že tuto mou výzvu berou vážně,” říká primátor hlavního města Prahy Zdeněk Hřib.

> „Společnosti působící jako dodavatelé energií na území hlavního města Prahy se od začátku krize staví k zákazníkům s maximální možnou mírou nasazení. Společnou spolupráci i s dalšími městskými společnostmi jsme pomáhali posílit obsluhu jejich call center i zákaznického centra tak, aby bylo možné zvládnout a obsloužit množství nových zákazníků. Obě společnosti, PRE i Pražská plynárenská, mají více než 100letou tradici v dodávkách plynu i elektřiny. Jsou garantem poctivého a seriózního partnera pro všechny zákazníky a s dodávkami plynu i elektřiny nikoho ve štychu nenechají. V rámci možností současné situace na trhu se snaží nabídnout co nejlepší podmínky,” říká radní pro oblast majetku Jan Chabr.

> „Chci každého ujistit, že PRE nikoho nenechá bez elektřiny,“ říká Pavel Elis předseda představenstva Pražské energetiky, a. s., a pokračuje: „Všechny klienty bývalé Bohemia Energy obsluhujeme od 14. října letošního roku v režimu dodavatele poslední instance.  Urychleně jsme však pro ně připravili nabídku na standardní produkt PRE PROUD START s nižší cenou a nabízíme ho všem našim zákazníkům. Na našich webových stránkách www.pre.cz máme také základní informace i jednoduchou cestu, jak nový produkt objednat a přejít z režimu dodavatele poslední instance. V řádu týdnů chystáme i další akční nabídky, protože stojíme o všechny zákazníky a chceme jim nabídnout výhodné podmínky a možnost volby vhodného produktu včetně všech energetických služeb od PRE.“

> „Rádi přivítáme všechny odběratele končící Bohemia Energy, kterým nyní v režimu dodavatele poslední instance zajišťujeme dodávku plynu, mezi našimi stálými zákazníky.  Jsem velmi rád, že již několik tisíc z nich se za poměrně krátkou dobu našimi zákazníky stalo a s dalšími o tom intenzivně jednáme. Oproti režimu dodavatele poslední instance jim nabízíme nejen výrazně výhodnější podmínky z hlediska cen i záloh, ale jako bonus i asistenční služby řešící případné závady a havárie v jejich domácnosti zdarma,“ říká Martin Pacovský, předseda představenstva Pražské plynárenské, a.s.


