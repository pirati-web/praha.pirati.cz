---
date:         2021-09-24
tags:         
- koronavirus
- očkování
title:        "V Očkovacím autobuse dostalo vakcínu už téměř 1 200 lidí. Jeho provoz o víkendu skončí"
image: 	      ockobus.jpg
author:       MHMP
---

Přesně 29 zastávek po celé Praze měl v srpnu a v září na programu Očkovací autobus hlavního města. V sobotu 25. září v rámci Autobusového dne PID v Letňanech bude mít široká veřejnost poslední možnost jeho služeb využít. Součástí týmu zdravotníků, kteří budou zájemce očkovat, bude i primátor Prahy MUDr. Zdeněk Hřib. Až doposud se v autobusu nechalo naočkovat téměř 1 200 lidí.

Po téměř dvou měsících provozu končí o víkendu úspěšný projekt Očkovacího autobusu hlavního města. Jeho posledním stanovištěm bude prostranství u stanice metra Letňany, kde se bude v sobotu celý den konat Autobusový den Pražské integrované dopravy.

> „Od prvního výjezdu očkovacího autobusu na plánovanou trasu hovořila jeho posádka o tématu očkování se stovkami obyvatel pražských městských částí. Své poslání autobus splnil. Díky němu se dařilo potírat dezinformace, které se kolem očkování šíří. Příjemným benefitem je i 1 200 osob, které se přímo v autobuse nechaly naočkovat,” říká Zdeněk Hřib, primátor hl. m. Prahy. 

Očkovací autobus dohromady projede celkem třicítku míst po celé metropoli, kde až doposud zdravotníci aplikovali vakcínu téměř 1 200 zájemcům. Smyslem projektu ale nebylo jen samotné očkování, ale cíl byl především propagační a vzdělávací. Další stovky lidí se tak přišly do autobusu poradit s lékařem nebo zjistit více informací o očkování a o onemocnění covid-19. Jednou z hlavních výhod Očkovacího autobusu je pak skutečnost, že není potřeba se předem jakkoliv registrovat přes Centrální rezervační systém a stačí se pouze dostavit na místo. 

> „Na území hlavního města je stále řada lidí, kteří se k očkování nedostali nebo nemohli dostat. Projekt očkovacího autobusu nás utvrdil v tom, že musíme jít co nejvíce za lidmi a možnost očkování jim co nejvíce přiblížit,“ uvádí radní pro oblast zdravotnictví Milena Johnová.

Jednotlivé zastávky se vždy nacházely na oblíbených místech Pražanů a také tam, kde se aktuálně konaly kulturní akce. Autobus tak zastavil na příklad v Zoo Praha v Troji, na náplavkách u Rašínova i Hořejšího nábřeží, dále třeba na Olympijském festivalu ve Stromovce nebo na Výstavišti Praha.

> „Rád bych požádal všechny Pražany, aby byli i nadále obezřetní. Za covidem-19 jsme rozhodně ještě tečku neudělali. Jedinou cestou, jak situaci udržet pod kontrolou v podzimních měsících, je osobní odpovědnost a prevence: testování, dobrovolné očkování a dodržování hygienických opatření bez ohledu na to, jaké se zrovna konají volby,” dodává Zdeněk Hřib. 

Celou akci zastřešuje příspěvková organizace Metropolitní zdravotnický servis a v Očkovacím autobusu pracuje zdravotnický tým ze společnosti MEDICON, a.s. Autobus bezplatně zapůjčil Dopravní podnik hl. m. Prahy a Zdravotnická záchranná služba hl. m. Prahy zase poskytla automatizovaný externí defibrilátor (AED). Na provozu Očkovacího autobusu se v neposlední řadě podílel Český červený kříž, Městská poliklinika Praha pomáhala s očkováním samoplátců.

Kdo se ještě nestihl naočkovat proti koronaviru a má zájem, nabízí se mu stále řada možností po celé Praze, kde mu vakcína bude aplikována. K dispozici je nové menší očkovací místo v Kongresovém centru Praha nebo například očkovací centra ve větších nemocnicích, případně nadále očkují někteří praktičtí lékaři. Kompletní přehled i další aktuální informace jsou na webu ockovani.praha.eu.


