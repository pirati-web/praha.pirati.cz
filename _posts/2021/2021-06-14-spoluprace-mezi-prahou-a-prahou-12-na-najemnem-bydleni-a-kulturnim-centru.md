---
date:         2021-06-14
tags:         
- školství
title:        "Hlavní město a Praha 12 budou spolupracovat na projektu nájemního bydlení a kulturního centra"
image: 	      novaradnice.jpg
author:       MHMP
---

Rada hlavního města Prahy v pondělí 14. 6. schválila spolupráci s městskou částí Praha 12 na společném projektu výstavby městského nájemního bydlení a multifunkčního sálu pro společenské akce. Projekt, který na pozemcích hlavního města podél ulice Písková naváže na Novou Radnici Praha 12, zahrnuje rekonstrukci a rozšíření kulturního centra MusicArt a výstavbu 45 městských nájemních bytů.

Přípravou a koordinací projektu byla pověřena Pražská developerská společnost (PDS). Předpokládá se, že po dokončení bude multifunkční sál a deset bytů spravovat Praha 12 a zbývajících 35 bytů s městskými pozemky připadnou do správy hlavnímu městu. Celkové náklady takového záměru se budou pohybovat mezi 200-250 miliony Kč, prověření možností financování takového projektu bude součástí materiálu zpracovaného PDS:

> „Přípravou koncepce nové multifunkční budovy u Nové radnice Prahy 12 jsme po dohodě s městskou částí pověřili Pražskou developerskou společnost, která náš společný záměr detailně rozpracuje a navrhne optimální rozsah projektu, očekávaný rozpočet a časový harmonogram realizace. Nájemní bydlení bude zpracováno podle Zadání investora pro městskou bytovou výstavbu,“ uvádí Petr Hlaváček, první náměstek primátora a radní pro oblast územního rozvoje.

> „V rámci výstavby multifunkčního sálu v Praze 12 by mělo vzniknout také cca 45 bytových jednotek. Část bytů zůstane ve správě městské části Praha 12 a zbylé byty bude obsazovat Praha svými cílovými skupinami. Těším se na výstavbu nových městských bytů, kterých máme bohužel nedostatek,“ říká radní pro oblast bydlení a transparentnosti Adam Zábranský. 

V listopadu 2021 by měla Pražská developerská společnost představit Radě hl. m. Prahy a Radě městské části Praha 12 koncepci projektu. Po jejím schválení bude Pražská developerská společnost pověřena dalšími kroky vyhlášením architektonické soutěže a zpracováním projektové dokumentace.

> „S Prahou 12 již spolupracujeme v lokalitě Nové Dvory, kde připravujeme projekt nové městské čtvrti. Výstavba multifunkčního projektu u Nové radnice v Pískové ulici bude naším společným pilotním projektem. Pokud příprava půjde standardní cestou, jeho realizace může začít do tří let.“ dodává Petr Urbánek, ředitel PDS.

Pražská developerská společnost (PDS) byla založena k 1. červnu 2020 jako příspěvková organizace hlavního města Prahy. Jejím cílem je zhodnocení nemovitostních aktiv hlavního města a příprava projektů především městského nájemního bydlení. PDS bylo rozhodnutím Zastupitelstva hl. m. Prahy předáno k hospodaření cca 400 000 m2 pozemků ve vlastnictví hlavního města, na nichž se počítá s výstavbou 6 000 – 8 000 bytů v horizontu až deseti let.
