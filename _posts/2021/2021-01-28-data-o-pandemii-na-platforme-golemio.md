---
date:         2021-01-28
tags:         
- informatika
- koronavirus
title:        "Datová platforma Golemio nabízí detailní informace o vývoji pandemie covid-19"
image: 	      golemio.jpg
author:       MHMP
---

Datová platforma hlavního města Prahy – Golemio – přináší na svých webových stránkách [www.golemio.cz](https://www.golemio.cz) informace v podobě datových sad týkající se celé řady oblastí života zejména v hlavním městě. Jedním z témat, které jsou nanejvýš aktuální v současné době, je vývoj a situace ohledně pandemie covid-19. Datová platforma Golemio přináší souhrnné a detailní informace na jednom místě. Nabízí navíc i vizualizace dat, které nejsou zveřejněny na žádných jiných webových stránkách, jež informace o pandemii nabízejí.

> „V době pandemie se datová platforma Golemio osvědčila jako klíčový nástroj pro řízení města. Musíme se rozhodovat na základě reálných dat a ne dojmů. I po sociálních sítích koluje řada zavádějících informací a fake news. Proto jsme tento týden spustili informační web ockovani.praha.eu postavený mimo jiné také na informacích z platformy Golemio, kde je podstatná část věnovaná právě vyvracení dezinformací. Srozumitelné informace o Praze z této platformy najde veřejnost na webu pragozor.cz,“ říká Zdeněk Hřib, primátor hl. m. Prahy.

Právě aktuální data o očkování proti nemoci covid-19 v celé ČR i jednotlivých krajích nabízí úvodní vizualizace. Je aktualizována dvakrát denně v 9:00 a 18:00 hodin a k ostatním vizualizacím přibyla nově až v tomto týdnu. Datová platforma Golemio tak reaguje na aktuální poptávku po informacích.

> „Absolutní většina časových řad, které stránka s tématem covid-19 přináší, je dostupná od samého začátku epidemie. Uživatel má tak možnost vybrat si konkrétní období, o které má v daný okamžik zájem. Většina vizualizací zároveň nabízí možnost filtrovat data podle územního celku, a tím pádem jsou k dispozici detailnější informace oproti tomu, co například standardně nabízí média. Navíc velká část dat, které web zobrazuje, není dostupná veřejně nikde jinde,“ vysvětluje generální ředitel městské společnosti Operátor ICT (OICT) Michal Fišer.

Většinu dat k vizualizacím čerpá Datová platforma Golemio od Ústavu zdravotnických informací a statistiky ČR, část je převzatá ze stránek Ministerstva zdravotnictví ČR. Všechny vizualizace jsou samozřejmě pečlivě ozdrojovány a zveřejněné informace si tak lze okamžitě ověřit.

> „Webová stránka covid-19 nabízí v současné době dvanáct základních přehledných datových vizualizací, které lze dále zobrazit ve větším detailu. Jde například o rozdělení testů na prvotesty a opakované testy, analýzu antigenních testů a základní epidemiologické ukazatele až na úroveň okresů a obcí. Jejich počet se průběžně zvyšuje, snažíme se doplňovat nové nebo rozšiřovat stávající informace o detailnější data,“ doplňuje Michal Kraus, ředitel Úseku vývoje a architektury OICT, pod který Datová platforma Golemio spadá.

Druhá vizualizace zobrazuje aktuální covid-19 čísla k předešlému dni pro celou Českou republiku. Jedná se například o počet aktuálně aktivních případů, počet provedených testů, počet úmrtí atd. včetně přírůstků za předešlý den a vývoje v čase. Aktualizace probíhá dvakrát denně v 9:00 a 19:00 hodin.

Třetí vizualizace pak ukazuje přehled aktuálního vývoje nemoci covid-19 v Praze a v krajích. Jsou zde ukazatelé jako aktuální počet aktivních případů, celkový počet pozitivně testovaných, zemřelých, aktuální počet hospitalizovaných (dle místa bydliště pacienta, nikoliv dle místa hospitalizace). Dále také denní přírůstky těchto ukazatelů za předešlý den. V dalších záložkách najdou lidé přehled provedených testů a věkové rozložení pozitivně testovaných. Čísla a grafy si lze zobrazit dohromady za libovolnou kombinaci krajů či vyfiltrovat jen jeden z nich. Aktualizace se uskutečňuje dvakrát denně v 6:00 a 18:00 hodin.

V dalších záložkách uživatelé najdou informace o aktuálním počtu hospitalizací rozdělené podle průběhu nemoci u hospitalizovaných, vývoje volných i zaplněných kapacit v nemocnicích podle typu lůžek, počtu vydaných žádanek, analýzu antigenních testů, ale i vliv epidemie na život v Praze nebo například na trh s bydlením.
