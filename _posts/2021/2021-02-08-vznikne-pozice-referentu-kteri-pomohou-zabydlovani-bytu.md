---
date:         2021-02-08
tags:         
- bydlení
title:        "Praha podpoří v městských částech pozici referentů, kteří pomohou lidem se zabydlet v obecním bytě"
image: 	      adam-zabransky-5.jpg
author:       MHMP
---

Pražští radní rozhodli o poskytnutí dotace na zajištění pozice referentů na podporu nájemních vztahů, kteří budou zaměstnání na úřadech městských částí Praha 3 a Praha 7. Neinvestiční účelová dotace v hodnotě 2,1 milionu korun zajistí personální provoz těchto míst do konce roku 2022. Materiál bude příští čtvrtek projednávat zastupitelstvo.

Referent na podporu nájemních vztahů je jedna z klíčových pozic v rámci integrovaného systému řešení bytové nouze na území hlavního města. Praha tento projekt realizuje od roku 2020 do roku 2022 z dotace z Operačního programu Zaměstnanost. Další nástroje jsou například kontaktní místa pro bydlení, která nabízejí dávkové, dluhové a právní poradenství a realitní zprostředkování, případně pomohou zájemcům zorientovat se v nabídkách bytů nebo vyplnit žádost o byt ve správě městské části nebo hlavního města Prahy. Magistrát svoje kontaktní místo zprovoznil v omezeném covidovém režimu v lednu tohoto roku.

> „Referent na podporu nájemních vztahů je klíčová pozice, a to zejména pro první tři měsíce, kdy se nájemník zabydluje v novém bytě. Poté, co je občanovi schválena žádost o pronájem městského bytu, ho referent seznámí se všemi praktickými aspekty fungování v bytě nebo mu třeba pomůže vyřídit dávky. Pokud je potřeba intenzivnějšího poradenství, referent může nájemníka odkázat na sociálního pracovníka. Je to také mezičlánek v komunikaci mezi občanem a bytovým odborem, který zároveň snižuje pracovní zátěž sociálních pracovníků,“ uvádí radní pro oblast bydlení a transparentnosti Adam Zábranský.

Podpora nájemce referentem podpory nájemních vztahů umožní občanovi rychlejší a srozumitelnější proces nájmu bytu a pomáhá k včasnému podchycení potenciálního rizika, například zadlužení.

Spolupracující městské části již v minulém roce využily možnost financování další klíčové pracovní pozice, kterou je navigátor kontaktního místa pro bydlení. Konkrétně se jednalo o Prahu 3, 7, 10, 12 a 22. Projekt se zaměřuje na osoby ohrožené a potenciálně ohrožené bytovou nouzí, jako jsou například nízkopříjmoví senioři, lidé se zdravotním postižením nebo rodiče samoživitelé.
