---
date:         2021-11-29
tags:        
- inovace
title:        "Praha rozdělí 12 milionů korun na vouchery pro podporu inovací"
image: 	      vitsimral6.jpg
author:       MHMP
---
 
Hlavní město Praha ve spolupráci s Pražským inovačním institutem (Pii) vyhlašuje dotační program Asistenční vouchery. Jeho cílem je podporovat rozvoj a přípravu projektů v oblasti výzkumu, vývoje a inovací. Přihlásit se může každá výzkumná instituce, vysoká škola nebo firma, která sídlí v metropoli. Celkem je pro Asistenční vouchery připravena částka 12 milionů korun. Dnes o tom rozhodli pražští radní.

> „Vouchery podpoří přípravu českých i mezinárodních strategických projektů a nadějných nápadů z oblasti výzkumu, vývoje a inovací, které budou mít pro hlavní město dlouhodobý přínos. Každá výzkumná instituce, vysoká škola nebo firma, která sídlí v metropoli, může získat až téměř jeden milion korun. Věřím, že bude o tyto vouchery zájem,“ říká primátor hl. m. Prahy Zdeněk Hřib. Na Asistenční vouchery bude příští rok navazovat grantový program Magistrátu hl. m. Prahy v hodnotě 20 milionů korun, který má podpořit přímo realizaci projektů v oblasti výzkumu, vývoje a inovací.

Příjem žádostí do Asistenčních voucherů začíná 31. prosince 2021 a potrvá do konce května příštího roku, kdy v rámci jednoho voucheru je možné získat až devadesátiprocentní podporu. Na jeden projekt tak může směřovat od 100 tisíc až do 900 tisíc korun, přičemž je i nutná spoluúčast ze strany žadatelů, a to ve výši deseti procent.

Cílem programu Asistenční vouchery je podpořit přípravu a vypracování dokumentace projektu, který může pro svou realizaci získat finanční prostředky z národních, mezinárodních, místních rozpočtů či z vlastních zdrojů žadatele v oblasti výzkumu, vývoje a inovací. Získané peníze by tak měly autorům vybraných projektů pomoci dokončit jejich přípravu tak, aby je mohli dále prezentovat potenciálním investorům, kteří by do nich byli ochotni vložit další investice, a tím zajistit budoucnost a převedení do praxe. Rozhodovat bude kvalita projektu.

> „Pražský inovační institut si v rámci letošního mapování inovačního prostředí města zjistil, že ve startupových projektech chybí často kapacity na další projektový rozvoj. Možností je v systému sice dost, ale kvalitně připravených projektů je paradoxně málo. Většina subjektů napříč inovačním ekosystémem přitom poptává větší pomoc s přípravou projektů již v jejich rané fázi. Praha chce prostřednictvím těchto voucherů podpořit nadějné inovační nápady, které budou mít klíčový dopad na rozvoj hlavního města,” uvádí radní pro oblast podpory podnikání Vít Šimral. 

> „Tento typ programu nemá za cíl vytvoření konkrétního zboží či služby, ale má podpořit to, co je v českém prostředí dlouhodobě podceňované - a to je příprava. Cílí na distribuci finančních zdrojů do systému, malých peněz, které spouští velkou lavinu. Chceme dosáhnout toho, aby projekty, nad jejichž realizací se uvažuje, byly co nejlépe připraveny,” doplňuje inovační manažer Prahy Tomáš Lapáček.

Dotační podporu vyhlašuje Praha v rámci tříletého projektu Prague Smart Accelerator (PSA), finančně se na něm podílí Operační program Výzkum, vývoj a vzdělávání (OP VVV) a Magistrát hl. města Prahy. Předložené projekty by měly zohledňovat cíle Regionální inovační strategie Prahy (RIS3). Takzvané Asistenční vouchery jsou z 85 procent hrazeny z evropského OP VVV a patnáctiprocentní spoluúčastí se finančně podílí hlavní město Praha.
