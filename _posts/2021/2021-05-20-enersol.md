---
date:         2021-05-20
tags:         
- školství
title:        "Žáci pražských škol bojovali v regionálním kole soutěže Enersol"
image: 	      vitsimral3.jpg
author:       MHMP
---

Letošní ročník regionálního kola vzdělávací konference ENERSOL 2021 a vyhodnocení doprovodné soutěže žáků středních škol na téma “Úspory energií, jejich obnovitelné zdroje a snižování emisí v dopravě” se letos konaly v úplně jiných podmínkách, než tomu bylo v uplynulých ročnících. Na celém programu se podepsala koronavirová pandemie a z ní plynoucí striktní omezení výuky ve školách, setkávání lidí a pořádání odborných a společenských akcí. Konference byla odložena o více než dva měsíce a konala se až koncem dubna v onlině formě. Jednalo se o 17. setkání v rámci tohoto vzdělávacího programu s mezinárodním dosahem.

> „Je úžasné, že i přes omezení, která nejen v Praze kvůli pandemii nastala, bylo do letošního ročníku zapojeno 91 projektů, na jejichž zpracování se podílelo zhruba 150 žáků. Stejně jako tomu bylo loni, i letos žáci soutěžili ve třech kategoriích: praxe, inovace a popularizace. Jsem nesmírně rád a oceňuji u přítomných žáků jejich zápal pro věc i čas, který věnovali zpracování zajímavých projektů, které přinášejí nové podněty v oblasti péče o životní prostředí, úspory energie a hospodaření s vodou,” uvedl pražský radní pro oblast školství Vít Šimral.

Pro samotné hodnocení byl i tentokrát zvolen léty osvědčený model. 

> „Nejprve odborná porota složená ze zástupců společnosti pro projekci a montáž technologií obnovitelných zdrojů energie (OZE) Aton centrum, Národního pedagogického institutu a zřizovatele Střední školy - Centrum odborné přípravy technickohospodářské (SŠ-COPTH) vybrala osm nejlepších prací z kategorie praxe, čtyři z kategorie inovace a dvě z kategorie popularizace. Jejich autoři při vlastním finále své práce prezentovali online a přesvědčovali porotu o kvalitě svého projektu prostřednictvím MS Teams, přičemž na kvalitě prezentací se to vůbec neprojevilo. Jednotlivým soutěžícím byly po každé ukončené prezentaci přidělovány body podle předem stanovených kritérií za to, jak se soutěžící vyrovnal se zadáním soutěže, nakolik byla jeho práce originální, jak byla prezentována zkušenost s OZE, hospodařením s vodou, elektromobilitou, s emisemi v dopravě a dalšími nosnými tématy soutěže. Porotu zajímalo i jaké jsou možnosti dalšího využití projektu a také grafická úprava práce a rozsah fotodokumentace,” popsal systém celé soutěže Josef Ležal, ředitel SŠ-COPTH. 

V kategorii Enersol a praxe se na prvním místě umístil Lukáš Šanda (SPŠ na Proseku) s prací „Model aquaponické farmy”. Další kategorii Enersol a inovace vyhrál Jakub Votava (SŠ-COPTH) s prací „E-Highway”. A jako poslední kategorii Enersol a popularizace s prací „Prameny” vyhrála Tereza Burianová. Tyto nejlepší projekty získaly právo v září reprezentovat hlavní město Prahu na celostátním finále ENERSOL ČR 2021.
