---
date:         2021-04-19
tags:         
title:        "Praha věnuje veteránům slavnostní vlajku"
image: 	      posts/8hrib.jpg
author:       MHMP
---

Radní hl. m. Prahy na pondělním jednání schválili poskytnutí daru pro Sdružení válečných veteránů ČR. Jedná se o slavnostní vyšívanou vlajku hlavního města Prahy, která symbolizuje poděkování válečným veteránům za jejich působení v misích po celém světě.  

> „Darováním slavnostní vlajky vyjadřuje Praha vděk všem veteránům, kteří svojí statečností přispěli k tomu, že dnes můžeme žít v míru a ve svobodě. Chceme tak vyzdvihnout jejich zásluhy, na které se v dnešní době mnohdy zapomíná,“ říká primátor hl. m. Prahy Zdeněk Hřib. 

Plně vyšívaná vlajka o rozměrech 150 na 100 centimetrů je provedena v tmavě zelené barvě se znaky hlavního města i Sdružení válečných veteránů ČR. Doplněna je zlatými třásněmi. Hodnota daru činí 79 810 Kč bez DPH. 

Hlavní město daruje veteránům vlajku jako vyznamenání a ocenění vojáků, kteří plnili úkoly v různých misích na území jiných států v boji za právo na život, mír a svobodu.  

Na základě dnešního rozhodnutí Rady hl. m. Prahy uzavře Praha se Sdružením válečných veteránů ČR darovací smlouvu. Samotné předání vlajky se uskuteční v primátorské rezidenci ve čtvrtek 29. dubna 2021, kdy se připomíná Den památky obětí chemických válek. Slavnostního aktu se zúčastní primátor Zdeněk Hřib a dva zástupci sdružení.  

Sdružení válečných veteránů ČR je nezisková organizace, která se stará celkem o 1 500 členů a z toho o 150 aktivních členů v Praze, a to především v oblasti zdravotní a sociální péče. 
