---
date:         2021-06-17
tags:         [Metro D, Zastupitelstvo]
title:        "Zastupitelstvo hl. m. Prahy schválilo zahájení stavby metra D"
image: 	      posts/zhmp-shora.jpg
author:       MHMP
---

Zastupitelstvo hl. m. Prahy schválilo na čtvrtečním zasedání výstavbu metra D v úseku Pankrác – Nové Dvory. Zastupitelé rovněž schválili garanci financování stavby, která poslouží jako důležitý předpoklad pro získání financování z evropských fondů popřípadě i pro získání úvěru z Evropské investiční banky.  

Zastupitelstvo hl. m. Prahy ve čtvrtek schválilo stavbu metra D a garanci financování stavby. Hlavní město chce linku metra D zprovoznit co nejdříve. 

> „Metro D je aktuálně největší dopravní investicí Česka. První úsek metra D z Pankráce na Nové Dvory bude stát 52 miliard korun a čekají nás velká vyjednávání o financování – s bankami, EU i státem, který v zahraničí tak významné městské projekty standardně spolufinancuje. Jsem rád, že jsme dnes pro tuto obří investici získali důvěru pražských zastupitelů napříč politickými stranami,“ uvedl náměstek primátora hl. m. Prahy pro oblast dopravy Adam Scheinherr.

Část Pankrác – Nové Dvory, která bude moci po dokončení fungovat samostatně, zahrnuje pět stanic: Pankrác – Olbrachtova – Nádraží Krč – Nemocnice Krč – Nové Dvory plus přestup na linku C na Pankráci. Na obou koncích bude mít obratové koleje. Předpokládané celkové náklady na výstavbu a zprovoznění úseku, tj. včetně napájení, trakce, nákupu a poměrné části dopravního systému automatického metra bude podle rozpočtu odhadovaného na současnou cenovou úroveň a inflaci činit 52 miliard korun. 

> „Výstavba nové linky metra D je jednou ze zásadních priorit rozvoje dopravní infrastruktury hlavního města. Metro D má tvořit klíčovou páteř pražského systému veřejné dopravy a ulevit přetížené dopravní situaci v jižním oblasti města – zejména v Krči, Lhotce, na Novodvorské nebo v Libuši, kde bydlí až 150 tisíc obyvatel. Nepochybný přínos bude mít metro D ruku v ruce s dalšími investicemi do rozvoje tramvajových tratí i pro obyvatele Středočeského kraje i dalších krajů,“ řekl primátor hl. m. Prahy Zdeněk Hřib.   

Pro úsek Pankrác – Nové Dvory se počítá s kombinací financování ze zdrojů hlavního města Prahy a dalších institucí či bank. Město se také chystá o jeho financování jednat se státem. Dopravní podnik hl. m. Prahy (DPP) momentálně soutěží zhotovitele stavby. Předpoklad zahájení stavby by mohl být na podzim tohoto roku.  

Výstavba celého úseku Pankrác – Nové Dvory by měla trvat zhruba 7,5 roku. Nejdéle se vzhledem ke geologickým  poměrům na pankrácké pláni a napojení na linku C bude stavět úsek Pankrác – Olbrachtova. Na jeho zhotovitele i dodavatele monitoringu a pasportizace DPP loni v lednu vypsal dvě veřejné zakázky. 

> „Ve všech evropských metropolích se na takto zásadních dopravních stavbách finančně podílí stát, u nás se tomu ale brání. Přitom kvůli parlamentnímu hlasování ODS a ANO bylo z městského rozpočtu „odsáno“ 2,5 miliardy korun ročně, tedy deset miliard za každé čtyři roky. Budeme proto dále jednat s ministerstvem pro místní rozvoj a ministerstvem dopravy o možnosti financovat metro D za spoluúčasti rozpočtu Evropské unie nebo kombinovanou formou z Evropské unie i státního rozpočtu,“ dodal primátor Hřib. 
