---
date:         2021-08-18
tags:         
- koronavirus
- očkování
title:        "Očkovací autobus zamíří do konce srpna na Zličín, holešovické Výstaviště nebo na náplavky"
image: 	      posts/ockobus.jpg
author:       MHMP
---

Služby mobilního očkovacího centra hlavního města Prahy využilo za tři týdny jeho fungování už téměř pět stovek lidí, kterým byla na řadě míst metropole podána vakcína bez nutnosti předchozí rezervace. Další stovky lidí se v rámci kontaktní komunikační kampaně informovaly o řadě otázek týkajících se očkování. Autobus bude mít ještě tento měsíc několik dalších zastávek po celé Praze.

Jednotlivá stanoviště očkovacího autobusu hlavního města Prahy se nacházejí na Pražany hojně navštěvovaných místech, případně tam, kde se aktuálně konají různé kulturní akce. V pátek 20. srpna zamíří na parkoviště HOMEPARK Zličín, kde bude zájemcům k dispozici od 10:00 do 18:00 hodin. Tento víkend se pak bude v autobuse očkovat na rodinném festivalu Pohádkoland, který se uskuteční na Výstavišti v Holešovicích.

Následující týden zastaví Očkovací autobus u parkovacího domu před Centrem Černý Most (27. srpna) a u Rašínova nábřeží na akci Auta na náplavce (28. a 29. srpna). Na poslední dva srpnové dny zamíří autobus do Zoo Praha. Aktuální harmonogram stanovišť je k dispozici ZDE.

Primárním cílem projektu je osvěta v očkování a je součástí pokračování informační kampaně, konkrétně kontaktní komunikační a informační kampaně s možností přímého naočkování bez nutnosti rezervace. Hlavní město Praha jej připravilo, aby co nejvíce přiblížilo očkování proti onemocnění covid-19 všem Pražanům a návštěvníkům metropole.

Na cestu po Praze vyrazil speciální autobus už na konci července a až doposud se v něm nechalo naočkovat 494 osob. Jen za první víkend při zastávce v Zoo Praha vakcínu obdrželo 180 zájemců a o pár dní později se před Nákupní centrum Eden dostavilo 107 lidí. Další desítky se jich přidaly i v Obchodním centru Letňany, na náplavkách, na Olympijském festivalu ve Stromovce nebo v trojské botanické zahradě.

V autobuse se očkuje vakcínou Comirnaty (BionTech/Pfizer) a jednodávkovou vakcínou Janssen-Cilag (Johnson & Johnson), kterou však nelze kombinovat s jinými očkovacími látkami. Na druhou dávku vakcíny Comirnaty je možné se dostavit opět do očkovacího autobusu v místě jeho aktuálního stání, nebo se objednat do Metropolitního očkovacího centra, případně kamkoliv jinam.

Jednou z hlavních výhod celého projektu je skutečnost, že není potřeba se předem jakkoliv registrovat přes Centrální rezervační systém a stačí se dostavit na místo aktuální zastávky autobusu kdykoli v otevírací době. Pro registraci na místě je potřeba pouze kartička zdravotní pojišťovny a doklad totožnosti, následně bude spolu s lékařem vyplněn dotazník k očkování. Veškeré podrobnosti jsou k dispozici na stránkách [Očkovacího autobusu](https://ockovani.praha.eu/bez-registrace/). 

 
