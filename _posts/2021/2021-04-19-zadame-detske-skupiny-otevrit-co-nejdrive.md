---
date:         2021-04-19
tags:         
- školství
title:        "Praha žádá ministra Arenbergera o co nejdřívější otevření dětských skupin"
image: 	      vitsimral3.jpg
author:       MHMP
---

Jménem hlavního města Prahy byl včera ministru zdravotnictví Petrovi Arenbergerovi odeslán dopis s žádostí o co nejdřívější otevření dětských skupin. Současná situace, kdy jsou dětské skupiny uzavřeny, představuje podle vedení metropole významnou zátěž nejen pro děti, které opatřeními bránícími setkávání lidí trpí zdaleka nejvíce, ale i pro pracující rodiče.

> „Tímto dopisem apelujeme na ministerstvo a prosíme, aby při návratové strategii zohlednilo a nezapomínalo na dětské skupiny, které se v Praze starají až o 2 700 dětí a dlouhodobě jsou jedním z pilířů pražského systému předškolní péče a vzdělávání. Zároveň trvající uzavření dětských skupin může být dnes považováno za diskriminační vzhledem k otevření mateřských škol od minulého pondělí pro děti s povinným předškolním vzděláváním, ale i pro děti pracovníků Integrovaného záchranného systému a kritické infrastruktury,“ vysvětluje pražský radní pro oblast školství Vít Šimral.

> „Děti těchto pracovníků, které v rámci předškolní péče navštěvují dětské skupiny, oproti tomu musí nadále zůstávat doma. Po poradě se zřizovateli dětských skupin jsem přesvědčen, že dětské skupiny mohou být v Praze otevřeny velmi rychle, v řádu jednoho až dvou dnů,“ doplňuje radní Šimral.

Hlavní město už v loňském roce aktivně vyslovilo svůj nesouhlas s vládní novelou zákona o poskytování péče v dětských skupinách. V Praze je skoro 200 z 1 100 dětských skupin v České republice a je o ně velký zájem. Ty se ale zřejmě kvůli novele již brzy transformují na jesle.
