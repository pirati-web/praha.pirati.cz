---
date:         2021-10-01
tags:         [Pandemie Covid-19, Volby 2021]
title:        "Voliči v karanténě nebo izolaci kvůli covidu-19 mohou v Praze hlasovat z auta na pěti stanovištích, případně přímo z domova"
image: 	      posts/praha-stanoviste.jpg
author:       MHMP
---

Magistrát hl. m. Prahy zajistil před blížícími se volbami do Poslanecké sněmovny Parlamentu ČR možnost několika zvláštních způsobů hlasování pro lidi v karanténě nebo pro ty, kteří se nakazili koronavirem. K dispozici bude celkem pět drive-in volebních stanovišť po celém městě, která budou fungovat už ve středu 6. října 2021. Následně bude také možnost hlasovat přímo z domova do zvláštní přenosné volební schránky a odevzdat svůj hlas budou mít příležitost také osoby v pobytových zařízeních v případě, že budou uzavřena kvůli šíření onemocnění covid-19.

Hlavní město je připraveno na blížící se sněmovní volby. Hlasovat se letos bude nejen standardním způsobem, ale na základě přijatého zákona o zvláštních způsobech hlasování ve volbách do Poslanecké sněmovny Parlamentu ČR v roce 2021 a o změně některých zákonů se mohou zapojit do voleb i osoby s nařízenou karanténou nebo izolací z důvodu onemocnění covid-19.

**Hlasování u drive-in volebního stanoviště**

V první řadě vznikne v hlavním městě pro tyto voliče celkem pět drive-in volebních stanovišť. Umístěna budou na P+R parkovišti Braník, na P+R parkovišti Kotlářka, na parkovišti Letná, na parkovišti Letňany a na P+R parkovišti Skalka 1.

Tento typ hlasování se uskuteční ve středu 6. října 2021 od 8:00 do 17:00 hodin a je umožněn pouze z motorového vozidla. Stanoviště jsou určena pro voliče v karanténě či izolaci z důvodu onemocnění covid-19, kteří mají trvalý pobyt na území městské části, pro kterou je dané volební stanoviště zřízeno, případně jim byl vydán voličský průkaz. Na příjezdových komunikacích k volebnímu stanovišti budou pro snazší orientaci umístěny informativní směrové dopravní značky.

Jednotlivé lokality byly zvoleny tak, aby byly rovnoměrně rozmístěny po celé metropoli. Stanoviště se nacházejí na parkovacích plochách, kde je umožněn plynulý vjezd a výjezd vozidel. Vzhledem k tomu, že se jedná o místa ve vlastnictví hlavního města, Praha bude financovat pouze vybavení, ochranné prostředky a zajištění provozu jednotlivých stanovišť.

**Hlasování při pobytovém zařízení**

Zákon dále umožňuje hlasování také voličům umístěným v pobytových zařízeních sociálních služeb, školských zařízeních pro výkon ústavní výchovy a ochranné výchovy a lůžkových zdravotnických zařízeních, která byla uzavřena rozhodnutím krajské hygienické stanice z důvodu ochrany před nemocí covid-19. Hlasování při uzavřeném pobytovém zařízení se v případě potřeby uskuteční 7. a 8. října 2021. Konkrétně ve čtvrtek to bude v rozmezí mezi 8:00 a 22:00 hodin a v pátek mezi 8:00 a 18:00 hodin. Přesné místo a čas však vždy ještě projedná komise pro hlasování s vedením pobytového zařízení. Aktuálně ale žádné pobytové zařízení na území Prahy uzavřené z těchto důvodů není.

**Hlasování do zvláštní přenosné volební schránky**

Poslední možností zvláštního způsobu hlasování je vhození svého hlasu do zvláštní přenosné volební schránky. Tento způsob je určen taktéž pro voliče v karanténě nebo v izolaci z důvodu onemocnění covid-19, kteří ze závažných důvodů nemohou hlasovat na volebním stanovišti. Hlasování se uskuteční v místě faktického pobytu voliče v termínu od 8. října 2021 mezi 8:00 a 22:00 hodin do 9. října 2021 mezi 8:00 a 14:00 hodin. Žádost o hlasování do zvláštní přenosné volební schránky podává volič telefonicky nejpozději do dvacáté hodiny dne před prvním dnem voleb. Pro podání žádostí byly zřízeny tři telefonní linky, a to 771 224 472, 771 224 473 a 771 224 474, které obsluhují zaměstnanci Magistrátu hl. m. Prahy.

Standardní způsob hlasování ve volbách do Poslanecké sněmovny Parlamentu ČR se uskuteční v pátek a sobotu 8. a 9. října 2021. Praha je rozdělena celkem do 1 118 volebních okrsků, kde bude působit stejný počet okrskových volebních komisí. Počet jejich členů je vždy nejméně pět, u volebních okrsků do 300 voličů může být komise jen čtyřčlenná.
 
Jednotlivá drive-in volební stanoviště jsou pro obyvatele Prahy rozdělena podle městských částí:

* Volební stanoviště na P+R parkovišti Braník
* Volební stanoviště je zřízeno pro městské části: Praha 4, Praha 11, Praha 12, Praha – Křeslice, Praha – Kunratice, Praha – Libuš, Praha – Šeberov, Praha – Újezd.
* Volební stanoviště na P+R parkovišti Kotlářka
* Volební stanoviště je zřízeno pro městské části: Praha 5, Praha 13, Praha 16, Praha – Lipence, Praha – Lochkov, Praha – Slivenec, Praha – Řeporyje, Praha – Zbraslav, Praha – Velká Chuchle, Praha – Zličín.
* Volební stanoviště na parkovišti Letná
* Volební stanoviště je zřízeno pro městské části: Praha 1, Praha 2, Praha 6, Praha 7, Praha 17, Praha – Lysolaje, Praha – Nebušice, Praha – Přední Kopanina, Praha – Suchdol.
* Volební stanoviště na parkovišti Letňany
* Volební stanoviště je zřízeno pro městské části: Praha 8, Praha 9, Praha 14, Praha 18, Praha 19, Praha 20, Praha 21, Praha – Běchovice, Praha – Březiněves, Praha – Čakovice, Praha – Dolní Chabry, Praha – Dolní Počernice, Praha – Ďáblice, Praha – Klánovice, Praha – Satalice, Praha – Troja, Praha – Vinoř.
* Volební stanoviště na P+R parkovišti Skalka I
* Volební stanoviště je zřízeno pro městské části: Praha 3, Praha 10, Praha 15, Praha 22, Praha – Benice, Praha – Dolní Měcholupy, Praha – Dubeč, Praha – Koloděje, Praha – Kolovraty, Praha – Královice, Praha – Nedvězí, Praha – Petrovice, Praha – Štěrboholy.
