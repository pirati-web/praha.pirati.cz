---
date:         2021-01-04
tags:         
- koronavirus
title:        "Na očkování jsme připraveni!"
image: 	      hrib-koronavirus2.jpg
author:       Zdeněk Hřib
---

Během svátků jsme usilovně pracovali spolu s radní Milenou Johnovou na přípravách očkování v Praze. V Praze už existuje 9 očkovacích center ve státních nemocnicích, které budou očkovat dle státního rezervačního systému. Řešíme proto jiný problém než ostatní kraje. 

Klíčové je pro nás zajistit co nejdříve očkování klientů a pracovníků domovů pro seniory, na které vláda tak trochu zapomněla. A každý den je drahý! V pobytových zařízeních pro seniory žije v Praze přibližně 4000 lidí. Z první dodávky vakcíny v prosinci na ně nezbylo a druhá nakonec nedorazila podle plánu. 

Proto žádám po státu 7000 vakcín z dodávky, které dorazí 7. ledna, díky kterým budeme moci tyto seniory a jejich pečovatele naočkovat co nejdříve. Chceme také vytvořit mobilní očkovací týmy, které by mohly obsluhovat jednak právě domovy pro seniory, které mají teď problém dohnat svého praktika, nebo učitele do škol. Připravujeme také vlastní očkovací centrum v Městské poliklinice ve Spálené ulici. Náš krajský koordinátor už od prosince zjišťuje počty přednostních skupin obyvatel k očkování, protože ve státní strategii uvedeny nebyly.

Pomocnou ruku při organizaci očkování nejohroženější skupiny obyvatel nad 80 let nám nabídli pediatři. V první vlně se totiž nepočítá s očkováním dětí, a tak mají lékaři pro děti a dorost prostor nabídnout své služby a zkušenosti. Moc jim za to děkuji! Praha jako město totiž nemá vlastní nemocnice a odborné personální obsazení mobilních očkovacích týmů lékaři a sestrami by tak jinak byl velký problém.

A protože vnímáme jako zásadní, aby se co nejvíce lidí naočkovalo, až to bude možné i pro širší veřejnost, připravujeme za město velkou informační kampaň. Chci také podpořit praktické lékaře v tom, aby dostali maximální technickou podporu pro snadné dohledávání těch seniorů a dalších lidí z rizikových skupin, ke kterým se kampaň nedostane.

Možná to z médií může vypadat tak, že podle vládní očkovací strategie pro kraje nezbývá mnoho práce. Opak je ale pravdou. Stát sice nakoupí očkovací látku, všechno další ale závisí na poskytovatelích zdravotních služeb (včetně třeba očkování strategických profesí, jako jsou zdravotníci, strážníci nebo hasiči).

