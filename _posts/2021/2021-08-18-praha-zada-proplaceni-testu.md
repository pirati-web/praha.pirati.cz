---
date:         2021-08-18
tags:         
- koronavirus
title:        "Praha žádá ministerstvo školství o urychlené proplacení PCR testů z jara"
image: 	      posts/vitsimral5.jpg
author:       MHMP
---

Jménem hlavního města Prahy byl včera prostřednictvím datové schránky odeslán ministru školství Robertu Plagovi dopis s žádostí týkající se oblastí testování, návratu žáků do škol a zahájení letošního školního roku na základních a středních školách. Pod tento dopis se podepsali i někteří zástupci městských částí, kteří se s těmito žádostmi ztotožňují. 

> „Po komunikaci s našimi městskými částmi jsme se dozvěděli, že jim ještě stále nebyly proplaceny finanční prostředky za PCR testování, které se na školách uskutečnilo ve školním roce 2020/2021 v rámci otevírání škol po lockdownech v zimě 2020 a na jaře 2021. Pro školy a jejich zřizovatele, obzvláště ty malé, představují náklady na PCR testování nemalou rozpočtovou položku a z hlediska plánování fiskálního roku je tak pro ně informace, kdy dojde k převodu úhrady testů na jejich účty, velmi významná. Dopisem proto apelujeme na jejich urychlený převod alokovaný ve státním rozpočtu,“ uvedl radní hl. m. Prahy pro oblast školství Vít Šimral. 

Dalším bodem dopisu Prahy byla žádost o intenzivnější komunikaci mezi ministerstvem školství, zřizovateli a školami v souvislosti s přípravou na školní rok 2021/2022. 

> „Velice dobře si uvědomujeme, že situace s pandemií koronaviru není ještě zdaleka stabilizována a není důvod k přehnanému optimismu. Z toho důvodu nechceme podcenit přípravu bezpečnostních a hygienických opatření ve školách, abychom v nadcházejícím školním roce eliminovali ten nejméně chtěný scénář vývoje, tedy opětovné uzavření našich škol,“ doplnil Vít Šimral. 

Ze strany ministerstva školství hlavnímu městu také zcela chybí informace o plánované individuální podpoře prostřednictvím doučování či dalších opatření pro žáky, kteří měli problémy s podmínkami účasti  na výuce v průběhu uzavření škol. Například prostředky na doučování v tomto roce a následujících letech město vnímá jako příležitost pro vytvoření zcela nového a komplexního systému podpory žáků z komplikovaného socioekonomického prostředí, což představuje jeden z klíčových cílů vládou schválené Strategie vzdělávací politiky ČR do roku 2030+.
