---
date:         2021-02-12
tags:         
- koronavirus
title:        "Krizový štáb hlavního města Prahy doporučil primátorovi vyhlásit stav nebezpečí"
image: 	      9hrib.jpg
author:       MHMP
---

Krizový štáb hlavního města Prahy v pátek 12. února 2021 odpoledne jednal o zásadních otázkách souvisejících s neprodloužením nouzového stavu. Doporučil primátorovi vyhlásit stav nebezpečí pro území hlavního města Prahy od 15. 2. 2021 dle vydaných mimořádných opatření Ministerstva zdravotnictví. Zároveň žádá ministra zdravotnictví o sdělení jasných mimořádných opatření, která budou vyhlášena po ukončení nouzového stavu dne 14. 2. 2021.

> „Krizový štáb mi dnes doporučil vyhlásit stav nebezpečí pro území hlavního města Prahy od pondělí 15. února dle vydaných mimořádných opatření Ministerstva zdravotnictví. K tomuto kroku bych přistoupil po dohodě s hejtmankou Středočeského kraje a vyhodnocení všech závěrů z dnešních jednání Asociace krajů ČR, hejtmanů, premiéra a ministra zdravotnictví a projednání s koaličními partnery. Z mého pohledu dává smysl postup koordinovat právě především se Středočeským krajem, protože v mnoha ohledech fungujeme jako jeden celek,” uvedl primátor hlavního města Prahy Zdeněk Hřib. 

> „I nadále platí v Praze základní hygienická opatření jako doposud, například povinnost nošení roušek či dezinfekce rukou. Epidemii stále nemáme pod kontrolou, a ačkoliv jsme všichni dlouhodobými opatřeními již unaveni, dokud nebude proočkovaná většina populace, nic jiného nám nezbývá," řekl náměstek primátora hlavního města Prahy pro oblast bezpečnosti Petr Hlubuček.

S koncem nouzového stavu nekončí povinnost nosit roušky v MHD ani na dalších uzavřených veřejných místech. Praha také s koncem nouzového stavu nebude měnit režim MHD a apeluje na občany, aby i nadále svým zodpovědným chováním pomáhali udržet epidemii pod kontrolou a dobré statistické hodnoty v metropoli.

> „I po ukončení nouzového stavu bude pokračovat provoz odběrových vozů, které Zdravotnická záchranná služba hlavního města Prahy zajišťuje ve spolupráci s Hasičským záchranným sborem HMP a Městskou policií. Provoz naopak ukončí létající krizové týmy. Jsem ráda, že Záchranka bude i nadále zajišťovat transport pacientů,“ radní hlavního města Prahy pro oblast zdravotnictví Milena Johnová.

Podle dostupných informací zůstávají školy v provozu ve stávajícím režimu a pokračovat bude i provoz škol pro složky IZS, do kterých v hlavním městě dochází 100 dětí.

Praha se připravuje na bezpečné otevírání škol a bude jednat o nákupu antigenních testovacích sad pro školská zařízení. Koordinací testování ve školských zařízeních pověřil Krizový štáb hl. Prahy radního pro školství Víta Šimrala.

> „Brzký návrat žáků je pro nás i nadále prioritou. Při důsledném dodržování klíčových hygienických opatřeních 3R to dokážeme i se zachováním bezpečného prostředí pro všechny, děti i učitele. Pracujeme na tom, abychom co nejdříve na pražských středních školách zahájili pilotní testování žáků instantními AG testy, které si žáci mohou vyhodnotit sami, bez nutného zapojení pedagogů. Ředitelé škol se po celou dobu pandemie ukazují jako skvělí krizoví manažeři, proto věřím, že i toto zvládnou lépe než krizoví manažeři z vlády,” řekl radní Šimral.

I po ukončení nouzového stavu zůstávají v platnosti mimořádná opatření v budovách Magistrátu hl. m. Prahy, a to jak uvnitř úřadu, tak vůči veřejnosti. Po jednání krizového štábu však dochází k jedné změně, a to k prodloužení úřední doby na pracovištích registru řidičů a registru vozidel odboru dopravněsprávních činností. Pokud vláda ČR či ministerstvo zdravotnictví nerozhodnou jinak, prodlouží magistrát úřední dobu na těchto pracovištích od 15. února 2021, a to na pondělí a středu od 8:00 do 18:00 hodin, úterý a čtvrtek od 8:00 do 15:00 hodin a v pátek od 8:00 do 11:00 hodin, v tento den však pouze v budovách na Vyšehradě a na Bohdalci. Zachována, ale zůstane možnost online rezervací, kterou Praha občanům doporučuje. Pro veřejnost také stále platí doporučení na využití vzdálených prostředků komunikace s úřadem (e-mail, telefon, datová schránka a podobně).

Hlavní město o opatřeních pravidelně informuje městské části prostřednictvím tajemníků a krizových pracovníků, průběžně je v kontaktu s Hygienickou stanicí hl. m. Prahy a složkami integrovaného záchranného systému a bude v tom pokračovat i po skončení nouzového stavu.

### Odkazy

* [Výstup jednání krizového štábu](/assets/pdf/vystupks.pdf)
