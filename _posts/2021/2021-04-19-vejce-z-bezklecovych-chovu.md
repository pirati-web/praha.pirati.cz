---
date:         2021-04-19
tags:         
- školství
title:        "Pražské školní jídelny budou odebírat jen vejce z bezklecových chovů"
image: 	      vejce.jpg
author:       MHMP
---

Školní jídelny ve školách a školských zařízeních zřizovaných hlavním městem Prahou budou odebírat vejce pouze z bezklecových chovů. Dnes o tom rozhodli pražští radní. Tato povinnost bude uložena od nového školního roku, tedy od 1. 9. 2021. Proti klecovému chovu nosnic ze strany veřejnosti už dlouhodobě zaznívají závažné výhrady. Rada hl. m. Prahy zároveň stejný postup doporučuje i městských částem. V jídelnách pražských škol se použije zhruba 2,9 milionů vajec měsíčně.

Jde o reakci na dlouhodobou společenskou diskuzi o klecovém chovu nosnic. Ta ovlivnila i vývoj na trhu, kdy se některé obchodní řetězce a další významné firmy zavázaly, že skončí s odebíráním, používáním nebo prodejem vajec z klecových chovů.

Návrh reflektuje i výtky odborné veřejnosti, veřejné mínění a tržní vývoj. „Od používání vajec z klecových chovů už v Česku některé mateřské, základní a střední školy upouštějí. Na úrovni magistrátu jsme provedli analýzu, která ukazuje, že nákup vajec z bezklecových chovů naše jídelny ekonomicky nezatíží. Proto je pro nás důležité jít příkladem a ukázat nejen našim žákům a studentům, ale i ostatním zřizovatelům, že jsou oblasti, kde můžeme skoro bez nákladů, ale přesto velmi efektivně pomoci zlepšovat životní podmínky hospodářských zvířat,“ uvádí radní pro oblast školství Vít Šimral.

> „Schváleným materiálem reagujeme na dlouhodobou společenskou poptávku po zlepšování životních podmínek zvířat. Námitky jsou založeny zejména na skutečnosti, že v klecových systémech nemohou slepice projevovat celé spektrum svých přirozených aktivit – jsou omezeny na pohybu, nemohou se popelit a podobně. Klecový chov zkrátka nevyhovuje etologickým potřebám slepic,“ vysvětluje Adam Zábranský, spoluautor materiálu a radní pro oblast transparentnosti.

> „Tuto iniciativu velmi podporuji. Ostatně jedná se o mou dlouholetou snahu, a to jak zde na Magistrátu hlavního města Prahy, tak i na poli Evropského parlamentu. Tím, že zákaz klecových chovů bude platit až od roku 2027, je dobře, že Praha jde omezování těchto nehumánních chovů naproti již dříve. Boj proti klecovým chovům totiž lze vést nejenom restriktivním způsobem. Můžeme ho ovlivnit i každý z nás tím, co kupujeme. Tímto dnešním krokem může Praha ovlivnit chování spotřebitelů a ukázat jim, že je opravdu možné kupovat i jiná vejce než ta, která jsou získávána drastickým způsobem,“ říká Jiří Pospíšil, spoluautor materiálu a předseda zastupitelského klubu Spojených sil pro Prahu.
