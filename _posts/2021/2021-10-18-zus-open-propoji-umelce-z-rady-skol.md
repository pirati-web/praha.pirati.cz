---
date:         2021-10-18
tags:         
- školství
title:        "ZUŠ Open propojí mladé umělce z různých škol"
image: 	      vitsimral5.jpg
author:       MHMP
---

Žáci a pedagogové základních uměleckých škol hlavního města Prahy, Školy J. Ježka pro nevidomé, Konzervatoře J. Deyla a Dívčí katolické školy připravili unikátní koncert Po stopách sv. Anežky České, jehož program vznikl ve vzájemné spolupráci. Hudba mladých umělců se rozezní v úterý 19. října 2021 od 18:00 hodin v kostele sv. Františka z Assisi Rytířského řádu Křižovníků s červenou hvězdou na Starém Městě. Poté se uskuteční prezentace chráněné dílny Inspirace Dívčí katolické školy, které bude také věnován výtěžek z koncertu. Akci podpořil radní pro oblast školství Vít Šimral a předsedkyně zastupitelského Výboru pro výchovu a vzdělávání Mariana Čapková.

> „Na síť svých základních uměleckých škol je Praha právem hrdá, a i proto se na nich snažíme jejich kapacity navyšovat. Nedávno jsme například otevřeli nový taneční sál u Základní umělecké školy Vadima Petrova nebo koncertní sál na Základní umělecké škole Bajkalská. Zároveň nám naše umělecké školy pomáhají i s aktivitami pro starší občany města, a to v rámci projektu Akademie umění a kultury pro seniory, za což jim také patří náš obrovský dík," uvádí radní hl. m. Prahy pro oblast školství Vít Šimral. 

Po stopách sv. Anežky České se talentovaní mladí sólisté a komorní hráči z pražských základních uměleckých škol (ZUŠ) vydají společně s handicapovanými dětmi ze Školy J. Ježka a Dívčí katolické školy v rámci koncertu v kostele sv. Františka z Assisi, kde budou převážně interpretována díla mistrů renesanční a barokní hudby. Mezi mladými žáky se představí houslistka Klára Pilousová, stipendistka Akademie MenART či zpěvačka Lucie Laubová, která přednese spolu s flétnistou ze ZUŠ Popelka píseň z Kantáty ke sv. Anežce. Na varhany je doprovodí sám autor, skladatel František Fiala.

> „Umění je nadějí, kultivuje společnost, povznáší ducha, přináší radost a v případě benefičního přesahu i pomáhá potřebným. Sdílené umění mladých interpretů, žáků základních uměleckých škol společně s dětmi, jejichž životy provází zdravotní handicap či těžký životní osud, je živou nadějí a přináší svědectví o tom, že výchova nejmladší generace k umění a její kultivace má skutečný smysl,“ říká k programu ředitelka festivalu ZUŠ Open, zpěvačka Irena Pohl Houkalová, která v programu vystoupí společně s nevidomou flétnistkou z konzervatoře J. Deyla.

Na programu bude dále vystoupení chlapeckého sboru Pueri gaudentes či dětí ze Školy J. Ježka. Ve společném provedení všech sborů zazní též autorská úprava Marie Sommerové Beethovenovy Ódy na radost, která se stala znělkou letošního festivalu.

Po koncertu následuje program v sídle sousední Dívčí katolické školy, která po pádu komunistického režimu jako první církevní škola poskytuje vzdělání a péči žákyním s fyzickým či mentálním handicapem, dívkám sociálně ohroženým a s těžkým životním osudem. Kromě vlastní pečovatelské služby provozuje škola také chráněnou dílnu Inspirace poskytující uplatnění handicapovaným mladým ženám, v níž se uskuteční prezentace s možností zakoupení výrobků.

> „Dílna Inspirace odráží jedinečný a individuální přístup k dívkám, který tato škola vyzařuje a jež svým posláním přesahuje rozměr běžné vzdělávací instituce. Při poslechu uměleckého programu ZUŠ Open pomáhá tak můžeme naslouchat nejen hudbě, ale také příběhům dívek, které se potýkají s překážkami, které si málokdo z nás dospělých umí vůbec představit," doplňuje předsedkyně Výboru pro výchovu a vzdělávání Zastupitelstva hl. m. Prahy Mariana Čapková.

Letošní pátý ročník celostátního festivalu základních uměleckých škol ZUŠ Open více než kdy jindy upozorňuje na přínos a význam uměleckého vzdělávání, které více než rok trvající pandemie citelně zasáhla. Velkou část loňského školního roku totiž byly základní umělecké školy zavřené. Proto letošní ročník ZUŠ Open, který pořádá Nadační fond Magdaleny Kožené ve spolupráci se základními uměleckými školami a dalšími institucemi, se opět koná ve volném termínu od jara do konce kalendářního roku. Program jednotlivých škol je průběžně aktualizován na webových stránkách [www.zusopen.cz](https://www.zusopen.cz).
