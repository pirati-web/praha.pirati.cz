---
date:         2021-06-07
tags:         
- informatika
title:        "Praha jako centrum umělé inteligence. Do rozvoje prg.ai pošle přes 9 milionů"
image: 	      prg.jpg
author:       MHMP
---

Radní hl. m. Prahy dnes odhlasovali poskytnutí finančních prostředků ve výši 9,5 milionu korun na zajištění činnosti a rozvoje spolku [prg.ai](http://prg.ai/), který byl ve spolupráci s Českým vysokým učením technickým, Univerzitou Karlovou a Akademií věd ČR založen jako mezinárodní centrum umělé inteligence.

> „Aktivity spolku prg.ai považuji za jeden z nejdůležitějších nástrojů pro rozvoj špičkových technologických oborů v Praze, do kterých neodmyslitelně patří i umělá inteligence. Pomocí aktivit prg.ai se chceme přidat ke světovým superhubům umělé inteligence (AI), která by se měla stát jedním z pilířů pražské postcovidové ekonomiky a jednou z našich místních domén inteligentní specializace. Projekt nás propojuje s ČVUT, Univerzitou Karlovou a Akademií věd České republiky a v rámci výzkumu AI síťuje školy a studenty, podnikatele a veřejnost. Významně podporuje aplikaci umělé inteligence v reálném světě. To, že je to správně, ukazuje i vysoký objem investic do výzkumu a vývoje a také zájem investorů o nové obchodní příležitosti, které tento obor s sebou přináší,” uvedl pražský radní Vít Šimral.   

Mezi prioritní cíle spolku patří stejně jako v uplynulém roce významné navýšení počtu absolventů v AI na vysokých a středních školách, zahraničních výzkumníků přicházejících do Prahy, podpora vytvoření nových kvalifikovaných pracovních míst, AI startupů, dále zlepšení kvality základního a aplikovaného výzkumu a inovačního potenciálu českého průmyslu, zpřístupnění AI ostatním oborům, propagace Prahy jako inovativního města a v neposlední řadě také navýšení informovanosti české veřejnosti o pozitivech, hrozbách a dopadech AI.

> „Už teď je jasně vidět, jak umělá inteligence napomáhá pozitivně změnit náš způsob života, proto chceme finančně podporovat rozvoj její výuky v rámci předmětů IT a programování a předávat know-how ze zahraničí našim studentům. Ve 20. století se stačilo naučit, jak si s pomocí počítače zjednodušit obvyklé věci, ve 21. století bude klíčové umět za pomocí počítače tvořit věci nové,” doplnil radní.

> „Vedle zkvalitnění vzdělávání na odborných školách a podpory výzkumných a průmyslových aktivit usiluje prg.ai také o přiblížení oboru umělé inteligence široké veřejnosti. Díky spolupráci spolku s Úřadem vlády se letos na jaře podařilo přinést úspěšnou finskou iniciativu v podobě vzdělávacího kurzu Elements of AI i české veřejnosti. Kdokoli se tak může zdarma vzdělat v základech umělé inteligence na portálu [https://www.elementsofai.cz/](https://www.elementsofai.cz/). Velmi si ceníme také praktických aplikací pro chytré město, například rozvoje nástroje pro automatickou detekci úniků vody ve spolupráci s městskými společnostmi PVS a PVK,” uzavírá Jaromír Beránek, předseda magistrátního Výboru pro IT a Smart City.

Spolek prg.ai je v českém prostředí unikátní entitou, jež v sobě spojuje partnery z akademického, veřejného a soukromého sektoru, kteří se zavázali k naplňování stejného cíle, a to vybudovat z hlavního města evropské centrum umělé inteligence. Spolek vychází z dobré praxe ze zahraničí, kterou díky bohatému know-how svých členů dále rozvíjí. Strategie spolku je srozumitelná, podložená daty z řady výzkumů a navazuje na dlouhodobé priority města. Agendu umělé inteligence spravuje magistrátní odbor projektového řízení.

Dotace bude dle Veřejnoprávní smlouvy poskytnuta ve dvou splátkách. První v letošním roce ve výši přes 4 miliony korun a druhá na rok 2022 ve výši necelých 5 milionů korun.
