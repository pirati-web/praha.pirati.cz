---
date:         2021-03-09
tags:         
- školství
title:        "Městská knihovna v Praze a Pražský inovační institut spustí vzdělávací kurzy pro středoškoláky. S pedagogy budou mít zdarma přístup k informacím"
image: 	      knihovna.jpg
author:       MHMP
---

Mediální a informační vzdělávání formou lekcí „šitých na míru“ bude nabízet středoškolákům Městská knihovna v Praze (MKP) ve spolupráci s Pražským inovačním institutem (Pii). Projekt s názvem Naučit se učit: investice do dlouhodobého inovačního potenciálu začne pilotně v březnu na vybraných středních školách, které s MKP dlouhodobě spolupracují.

> „Knihovny si každý spojíme s uchováním vědomostí pro další generace, ale náš nový projekt upozorňuje na jejich další roli - místa, kde se rodí nové nápady. Hlavní město Praha letos do projektu investuje čtyři miliony korun a jsme připraveni jej škálovat podle toho, jak bude naplňovat potřeby našich škol, učitelů a žáků,“ uvádí Vít Šimral, radní hl. m. Prahy pro oblast školství, sportu, vědy a podpory podnikání.

Projekt si klade za cíl propojit pražské střední školy a knihovny. Svým obsahem má přispět ke zvyšování informační gramotnosti a zlepšit přístup ke zdrojům informací, jež jsou nutné pro studium a rozvoj technické gramotnosti středoškoláků. Ti přitom mohou využít služeb kreativních center MKP zaměřených na práci se dřevem, grafickými programy nebo šicím strojem.

Program je nastaven tak, aby výhody, které MKP nabízí, mohli využívat všichni studenti i pedagogové středních škol prostřednictvím zápisu do knihovny zdarma. „Knihovny jsou vzdělanostními centry 21. století a Městská knihovna v Praze jde v tomto směru příkladem. Je zcela přirozené, aby možnosti knihovny byly k dispozici pro vzdělávání středoškoláků, kteří mohou následně z těchto zdrojů těžit během svého celoživotního rozvoje. Projekt zpřístupní zdroje knihovny učitelům, což pomůže pomyslně zbourat zdi mezi školami a důležitým aktérem neformálního vzdělávání, jehož role poroste,“ říká k projektu Bohumil Kartous, ředitel Pražského inovačního institutu.

> „Škola a knihovna jsou dlouhodobě přirozenými partnery v oblasti vzdělávání a já jsem velmi rád, že díky společnému projektu s Pražským inovačním institutem zmizí další pomyslná bariéra mezi studenty a vchodem do knihovny,“ upřesňuje cíle projektu ředitel MKP Tomáš Řehák.

Městská knihovna v Praze nabídne lekce na téma fake news a práce s informacemi, které jsou designované nejen s ohledem na požadavky informačního/mediálního vzdělávání, ale také na míru jednotlivých zájemců. Setkání se uskuteční podle aktuální situace přímo v knihovně, nebo online podle požadavků školy.

> „Návštěvu Městské knihovny Praha realizuje AŘP-SŠT výhradně se žáky prvních ročníků, aby byli motivováni hned zkraje a pochopili, že zabývat se literaturou má smysl, třebaže se jednou budou živit takzvaně rukama jako elektrikáři, instalatéři nebo automechanici,“ doplňuje Tomáš Urban z Akademie řemesel Praha – Střední školy technické.

#### Cyklus lekcí o nástrahách digitalizované společnosti

V rámci projektu budou mapovány potřeby pedagogů a studujících. Podle zjištěných potřeb bude upravena nabídka lekcí a programů, jako je například workshop mediálního vzdělávání deFacto nebo obsah kreativních center MKP. Workshop deFacto bude rozšířen z jednorázové lekce na cyklus, který se zaměří na nástrahy digitalizované společnosti a nabídne nástroje a tipy, jak se jim bránit. Městská knihovna v Praze také umožní pedagogům možnost přímo konzultovat problematiku informačního/mediálního vzdělávání s knihovníky a knihovnicemi.

Zvyšování technické gramotnosti studujících nabídnou kreativní centra Městské knihovny v Praze, tedy sousedská dílna DOK16, Ateliér Jezerka a Suterén Ústřední knihovny, jejichž služby mohou plně využívat pouze registrované čtenářky a čtenáři.

#### Kreativní centra MKP jako bezpečný prostor

Projekt chce zvýšit úspěšnost středoškoláků v jejich dalším studijním či profesním životě, přičemž podpora rodičů nebo zákonných zástupců je jedním ze základních předpokladů. Ti proto dostanou možnost se přesvědčit, že kreativní centra MKP jsou bezpečnými prostory, jejichž chod zajišťuje zkušený a proškolený personál a že knihovna je dobrým místem pro trávení mimoškolního času. Se zapojením dospělých počítá i inovovaný a nově designovaný workshop deFacto.

Projekt Naučit se učit tak navazuje na stávající aktivity Městské knihovny v Praze pro cílovou skupinu středoškoláků a rozvíjí je zejména v oblasti mediálního a informačního vzdělávání a zvyšování společenské odolnosti. V těchto oblastech navrhovaný projekt naplňuje i zásady Pražského inovačního institutu podporovat osvědčené inovace s prokazatelnými výsledky, a to zejména v prioritní oblasti vzdělávání.
