---
date:         2021-12-06
tags:        
- školství
title:        "Praha poskytne další 3 miliony korun na dofinancování stavby nové budovy umělecké školy Klementa Slavického"
image: 	      skola.jpg
author:       MHMP
---
 
Pražští radní v pondělí 6. prosince odsouhlasili poskytnutí investiční dotace městské části Praha 16 na dofinancování stavby nové budovy Základní umělecké školy (ZUŠ) Klementa Slavického v celkové výši 3 milionů korun. V objektu už mimo jiné vzniklo zázemí pro taneční a výtvarný obor nebo hudebna.

> „Stávající prostory Základní umělecké školy Klementa Slavického už delší dobu neměly dostatečnou kapacitu a jako řešení situace bylo potřeba postavit novou budovu, která zajistí žákům dostatek místa pro jejich výuku. V loňském roce byla zahájena stavba jako část projektu Centrum Koruna a letos v srpnu byly práce úspěšně dokončeny. Vzniklo zázemí pro taneční a výtvarný obor, hudebna nebo prostor pro přehrávky a také pro učitele. Z důvodu nových vnitřních instalací i požadavků na konstrukční změny a vnitřní úpravy však došlo k navýšení ceny,” uvedl radní hl. m. Prahy pro oblast školství Vít Šimral.

Hlavní město Praha ze svého rozpočtu na tuto budovu poskytlo v loňském roce 13 milionů korun a dalších 12 milionů korun s nynějším dofinancováním ve výši 3 miliony korun v roce letošním.

Mezi příspěvkovou organizací hl. m. Prahy ZUŠ Klementa Slavického a městskou částí Praha 16 byla uzavřena nájemní smlouva na pronájem této budovy na dobu 25 let, a to za symbolické nájemné ve výši jedné koruny ročně.
