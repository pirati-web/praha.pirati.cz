---
date:         2021-04-19
tags:         
- školství
title:        "Praha i v příštím školním roce spustí projekt „Školní obědy pro každé dítě“ podpořený z evropských fondů"
image: 	      vitsimral5.jpg
author:       MHMP
---

Začátkem března letošního roku vyhlásilo Ministerstvo práce a sociálních věcí výzvu Potravinová pomoc dětem ve vážné sociální nouzi, a to v rámci Operačního programu potravinové a materiální pomoci. Praha se do tohoto programu zapojuje pravidelně již od roku 2016, a to s projekty pod názvem školní obědy dostupné pro každé dítě. Potenciálních partnerských škol je 87 s podporou ve výši necelých čtyřech milionů korun.

> „Tímto projektem chceme podpořit rodiny, které se nachází v tíživé finanční situaci, kvůli které nemají možnost pro své děti zajistit stravování stejné, jako mají jejich spolužáci. Poskytnutím bezplatného školního stravování a kvalitní a vyvážené stravy bychom rádi ovlivnili zdravý tělesný vývoj dětí. Naší snahou je také pomoci s jejich začleněním do školního kolektivu a do společnosti jako takové,” uvedl radní pro oblast školství Vít Šimral.

Dle výzvy Potravinové pomoci dětem ve vážné sociální nouzi je hlavní město Praha oprávněným žadatelem/příjemcem a jeho partnery s finančním příspěvkem jsou jednotlivé školy. Dalším spolupracujícím subjektem bez finančního příspěvku je Úřad práce ČR, který provádí informační činnosti pro zákonné zástupce, určuje, kdo bude z tohoto projektu podpořen, a vydává také potvrzení o způsobilosti k podpoře.

Potenciální partneři s finančním příspěvkem jsou školy (mateřské, základní a víceletá gymnázia) a školská zařízení, která zajistí stravování dětem v souladu s platnou legislativou a budou si moci paušálně vykázat 5 % způsobilých nákladů na administrativu projektu. Zřizovatelé zapojených škol jsou městské části i hlavní město. Začátek realizace projektu se předpokládá na 1. září letošního roku a jeho trvání je stanoveno na deset měsíců.
