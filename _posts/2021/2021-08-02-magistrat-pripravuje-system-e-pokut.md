---
date:         2021-08-02
tags:         
- doprava
- informatika
title:        "Pražský magistrát připravuje nový systém „ePokut“. Na pomoc povolá metody umělé inteligence a teorie her"
image: 	      novaradnice.jpg
author:       MHMP
---

Vymáhání práva ze strany magistrátu je dlouhodobě nevděčná záležitost, ale velmi potřebná v praxi. Pokud nedokáže postihnout řidiče, kteří jezdí na červenou, stává se Praha méně bezpečnou. Bohužel s tím spojená administrativa byla zatím velmi náročná. Proto nově magistrát analyzuje možnost využití chytrého systému ePokut za pomoci odborníků z Matematicko-fyzikální fakulta Univerzity Karlovy, kteří do řešení dopravních přestupků a sporů vnesou metody umělé inteligence a teorie her. 

Cílem projektu realizovaného v rámci dotace TAČR ve spolupráci s Matematicko-fyzikální fakultou Univerzity Karlovy (MFF UK) a právní kanceláří PRK Partners s.r.o. je využití umělé inteligence a zavedení online řešení sporů. 

> „ePokuty zrychlí a zefektivní vymáhání přestupků a ušetří počet úředníků, kteří musejí přestupky řešit. Dosud se často stávalo, že na pokutách nešťastně vydělávaly některé zájmové skupiny kvůli nepřehlednému řešení sporů na stozích papírů. Umělá inteligence a teorie her teď přestupky lépe zkoordinuje a odstraní zbytečné konflikty pro obě strany. V praxi to pomůže nejen zvýšit bezpečnost Pražanů, ale opakovaní přestupkáři už si snad dají během své jízdy i větší pozor,” říká Zdeněk Hřib primátor hl. m. Prahy.

Umělou inteligenci v řešení dopravních sporů je možné využít například při zapojení teorie her. To je metoda, která snadně zpracuje konfliktní rozhodovací situace, kde dochází ke střetu zájmů (například zájem společnosti potrestat viníka, a naopak zájem viníka uniknout trestu). Sestavením matematického modelu daného konfliktu a pomocí výpočtů se pracovníci MFF UK snaží nalézt co nejlepší strategie pro konkrétní účastníky takových konfliktů.

Druhou testovanou metodou je v zahraničí často využívané online řešení sporů. Tím jsou řešeny nejen reklamace e-shopů, ale právě i vymáhání pokut. Ve spolupráci s právní kanceláří se hledají legislativně správné postupy, které umožní proces automatizovat a tím opět umožnit zvýšení vymahatelnosti práva, ale zároveň snížení pracnosti na straně Magistrátu hlavního města Prahy.

> „Přívětivější budou ePokuty nesporně i pro samotné viníky přestupků, protože svoje spory i reklamace budou moci díky automatizaci procesů v budoucnu řešit pohodlněji online prostřednictvím Portálu Pražana,” dodává Zdeněk Hřib primátor hl. m. Prahy.
