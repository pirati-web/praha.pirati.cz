---
date:         2021-10-08
tags:         
- školství
title:        "Hlavní město otevřelo ve Smíchovské SPŠ první coworkingové centrum pro technologické a podnikatelské startupy"
image: 	      vitsimral2.jpg
author:       MHMP
---

Ve čtvrtek 7. října 2021 se na pražském Smíchově konalo slavnostní otevření coworkingového centra Next Zone, a to při příležitosti 120. výročí od založení Smíchovské SPŠ a gymnázia. Nově vzniklé centrum je unikátní svým technologickým zázemím pro startupy a celou komunitu.

Prostory Next Zone vznikly rekonstrukcí bývalých školních dílen. Po rozsáhlé renovaci zde bylo vytvořeno místo pro konání technologických meetingů, workshopů a konferencí. Návštěvníci zde budou moci využívat například digitální platformu, která umožňuje konání hybridních eventů, a zároveň zde bude k dispozici interní tým pro podporu jednotlivých akcí.

> „V Praze rádi podpoříme každou činnost, skrze kterou dostanou středoškolští studenti důvěru a prostor pro uskutečnění svých nápadů. Na Smíchovské střední průmyslové škole a gymnáziu vzniklo unikátní místo pro rozvoj talentu studentů, ze kterého si mohou vzít příklad i další podobně zaměřené školy nejen v Praze,“ uvedl Zdeněk Hřib, primátor hl. m. Prahy.

Tento projekt je unikátní nejen v Praze, ale i v celém Česku. Středoškolští studenti zde mohou realizovat své technologické a podnikatelské nápady, startupy zase rozvíjet know-how. Celou komunitu však spojuje jedna věc, a to zájem o rozvoj a zjednodušení činností pomocí digitalizace. První startupy, které se staly součástí projektu, mají široká spektra zájmu – od hydroponických farem, přes kyberbezpečnostní aplikace, až po produkci nového typu suborbitálních raket.

> „Opět jsem hrdý na své absolventy a studenty a na to, co dokážou vymyslet a poté také zrealizovat. Jsem vděčný našemu zřizovateli za podporu a pevně věřím, že coworkingové centrum bude sloužit všem studentům Prahy a vytvoří se kolem něj tvůrčí a samoučící se komunita. Co se týká 120 let od otevření naší školy, ta přes svůj věk zůstává stále mladá, ambiciózní, plná kreativity, zároveň stále neklidná, hledající a experimentující. Jak se na vzdělávací instituci pro 21. století sluší,“ řekl ředitel Smíchovské SPŠ a gymnázia Radko Sáblík.

> „Věřím, že je to sice první, ale nikoliv poslední takový prostor, jenž na pražských středních školách v brzké budoucnosti vznikne. Pokud máte na své škole stejně motivované učitele a studenty, kteří potřebují finance nebo know-how, určitě se neváhejte na mě a kolegy obrátit. Kreativitu a podnikavost mladých lidí vždy rád podpořím.“ dodal radní hl. m. Prahy pro oblast školství Vít Šimral.

Středobodem centra Next Zone je tzv. Event Space, který je jako jeden z mála prostorů v Praze připraven pro organizaci již zmiňovaných hybridních akcí. Kdokoli z technologické komunity či partnerů tak může pořádat událost a zároveň jí díky zabudované videotechnice živě vysílat. Next Zone také nabízí zázemí v rámci svého Inkubátoru startupů. Ten už stál u zrodu projektů, týkajících se například virtuální reality či vertikálního zemědělství. Zároveň se tu nachází i tzv. Maker Space, tedy dílny vybavené moderními stroji. Za zmínku stojí například funkční raketový motor, který zde byl vyvinut.

Vybudování celého centra stálo přibližně 20 milionů korun a bylo financováno ze zdrojů hl. m. Prahy.

> „Ze slavnosti mám nesmírnou radost. Už několik let se na naší škole zakládají skvělé projekty a Next Zone to posouvá na novou úroveň. Vzniklo prostředí, které bude spojovat jinak roztříštěnou technologicko-startupovou komunitu. A už nyní aktivně plánujeme akce přímo pod hlavičkou Next Zone. Ta první nás čeká už za necelý měsíc,“ uzavřel zakladatel Next Zone Petr Štěpánek.
