---
date:         2021-11-03
tags:         
- školství
title:        "Školská komise Asociace krajů ČR chce udržet školy v chodu a s prezenční výukou. Radní Šimral za Prahu souhlasí"
image: 	      vitsimral5.jpg
author:       MHMP
---

Komise Rady Asociace krajů České republiky pro školství a sport považuje za zásadní, aby byla ve školách a školských zařízeních udržena prezenční výuka. Apeluje proto na vládu ČR, aby zajistila opatření k naplnění tohoto cíle. Na pondělním mimořádném jednání se na tom, formou per rollam, shodla většina členů komise, včetně radního hl. m. Prahy pro oblast školství Víta Šimrala.

> „V současné době na jednoho pozitivního žáka, kterého pošleme domů do karantény, vychází zhruba 17 žáků, kteří nejsou pozitivně testováni, ale zároveň domů do izolace jít musí. Proto společně s ministerstvem školství a se školskou komisí Asociace krajů prosazujeme takzvanou metodu „test to stay”, což znamená, že by všichni žáci, kteří jsou negativně testováni, zůstali ve třídě a testovali se každý den dále, avšak do karantény by šel pouze pozitivní žák. Tímto pravidelným testováním by se podařila podchytit případná pozitivita a nedošlo by ani k jejímu nárůstu,“ říká radní hl. m. Prahy pro oblast školství Vít Šimral.

Zástupci asociace jednotlivých krajů hovoří také s řediteli škol o dalším průběhu vyučování. Nejhorším scénářem je podle radního Víta Šimrala úplné uzavření škol, případně určitá forma hybridní výuky, což by znamenalo, že by například polovina kolektivu byla ve škole a druhá polovina by musela být připojena z domova on-line. Tato forma je ale velice náročná jak z hlediska rozvrhového, tak z hlediska personálního zabezpečení. Ne každá škola totiž dokáže takovou formu výuky v současné chvíli kapacitně zajistit.

Kromě otázky testování, zda se do budoucna bude plošně na školách testovat a jakou formou, se napříč kraji řešila i otázka karantén. „Chceme dosáhnout toho, abychom udrželi prezenční výuku u co nejvíce žáků a nemuselo to negativně ovlivnit chod celé třídy. Čísla nákazy stále rychle stoupají nejen Praze, ale plošně po celé republice, a my se bojíme toho, že přestože nebude vyhlášen oficiální lockdown nebo uzavírání škol, tak kvůli tomuto současnému nastavení karanténních opatření bude čím dál více žáků doma a fakticky se prezenční výuka nebude konat tak, jak bychom si přáli,“ doplňuje radní Šimral.

 
