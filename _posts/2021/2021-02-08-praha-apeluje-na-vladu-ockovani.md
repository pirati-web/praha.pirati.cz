---
date:         2021-02-08
tags:         
- školství
- koronavirus
title:        "Praha apeluje na vládu, aby učitelé byli přednostně očkováni, a žádá o stanovení data otevření škol"
image: 	      8hrib.jpg
author:       MHMP
---

Na základě usnesení Výboru pro výchovu a vzdělávání Zastupitelstva hl. m. Prahy vedení metropole apeluje na vládu České republiky, aby bezodkladně stanovila datum pro otevření škol při příznivé epidemické situaci a zařadila učitele do přednostní skupiny pro očkování proti onemocnění covid-19.

> „Vítám debatu o bezpečném návratu dětí do škol. Uvítal bych ale, pokud si v Praze máme řešit testování vlastními silami, aby nám vláda dala vědět předem. Nyní se to jako zřizovatel většiny středních škol v našem městě dozvídáme z médií a to považuji za velmi nešťastné,” říká primátor Zdeněk Hřib.

> „Jedinou cestou pro rychlý návrat dětí do škol je zajištění dostatečného testování učitelů, dětí a přednostní očkování pedagogických i nepedagogických zaměstnanců škol. Ani v jednom nevidím u vlády zatím dostatečnou snahu. Hlavní město bohužel nemá nástroje, jak napravit chyby vlády způsobené nepřipravenou testovací a očkovací strategií. Epidemická čísla jsou stále vysoká a bez urychlení vakcinace se prostě nezlepší,“ konstatuje radní pro oblast školství Vít Šimral.

Výbor pro výchovu a vzdělávání Zastupitelstva hl. m. Prahy přijal usnesení, na základě kterého apeluje společně s vedením města na vládu České republiky, konkrétně pak na Ministerstvo školství, mládeže a tělovýchovy a Ministerstvo zdravotnictví ČR, aby bezodkladně stanovily datum otevření škol, které bude dodrženo, pokud nebude výrazně zhoršena epidemická situace.

> „Cílem výzvy není okamžité otevření všech škol bez zajištění dostatečně bezpečných podmínek pro děti i učitele. Cílem je vyzvat vládu, aby zařadila školství na stejnou úroveň jako další prioritní oblasti. Chceme, aby vláda vzala vážně negativní dopady uzavření škol na znalosti, praktické dovednosti, ale i psychické a fyzické zdraví dětí a mladých lidí, z nichž někteří jsou doma téměř rok. Chceme, aby měla jasný plán, jak školy znovu otevřít, a aby do něj zahrnula i všechny možnosti jako je testování žáků a učitelů a přednostní vakcinaci pedagogů. Zavřené školy se nesmí stát samozřejmostí, ale krátkodobým krizovým řešením, jehož negativní dopady nelze přehlížet,“ dodává předsedkyně Výboru pro výchovu a vzdělávání pražského zastupitelstva Mariana Čapková.

Zároveň město žádá, aby pedagogičtí pracovníci a další zaměstnanci škol byli zařazeni do profesí pro přednostní očkování. Současně ale musí vláda zajistit pro školy financování, nákup a logistiku pro využití neinvazivních testů, které nevyžadují laboratorní potvrzení, případně dalších protiepidemických pomůcek.

Podle usnesení výboru je dále nutné, aby byl vypracován podrobný metodický pokyn k provádění testů a následnému postupu tak, aby ředitelé nebyli bezbranně vystaveni tlaku ze strany veřejnosti.
