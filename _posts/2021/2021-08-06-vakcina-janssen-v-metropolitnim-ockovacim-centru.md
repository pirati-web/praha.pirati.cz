---
date:         2021-08-06
tags:         
- koronavirus
- očkování
title:        "V Metropolitním očkovacím centru se budou moci neregistrovaní zájemci nechat očkovat i vakcínou Janssen"
image: 	      posts/ockobus.jpg
author:       MHMP
---

Od pondělí 9. srpna 2021 nabídne Metropolitní očkovací centrum v Kongresovém centru na Vyšehradě možnost očkování pro předem neregistrované zájemce také jednodávkovou vakcínou Janssen od společnosti Johnson & Johnson. Registrovaní budou nadále očkovaní vakcínou Comirnaty od společnosti Pfizer/BioNTech.

V Metropolitním očkovacím centru v Kongresovém centru nadále pokračuje očkování pro registrované občany, a to dvoudávkovou vakcínou Comirnaty od společnosti Pfizer/ BioNTech, přibývá ale stále více případů, kdy lidé bez omluvy nepřijdou na druhou dávku vakcíny. Rozšířením očkování pro neregistrované tak bude možné lépe využít kapacitu centra.  

Nabídkou možnosti očkování bez předchozí registrace v Metropolitním očkovacím centru v Kongresovém centru na Vyšehradě tak hlavní město vychází vstříc občanům, kteří se chtějí očkovat, ale nemají třeba přístup k online registraci. Dosud se zde očkovalo pouze vakcínou Comirnaty od společnosti Pfizer/BioNTech, od pondělí 9. srpna budou mít neregistrovaní zájemci možnost výběru mezi dvoudávkovou a jednodávkovou vakcínou. Pro ně je v centru vyhrazena přepážka každý den od 10:00 do 19:00 hodin. Ve dnech 14., 21. a 28. srpna bude Metropolitní očkovací centrum uzavřeno.

O očkování jednodávkovou vakcínou Janssen je mezi veřejností zájem, jak ukázaly první dny provozu Očkovacího autobusu hlavního města Prahy, který od minulého víkendu zajíždí na různá místa v metropoli. Ve středu se v autobusu naočkovalo 106 osob a zájem byl většinou právě o tuto vakcínu.  

> „Zájem je pochopitelný – mnoho lidí chce očkování vyřešit co nejrychleji a vynaložit při tom co nejméně energie. Přijdete bez objednání, dostanete jednodávkovou vakcínu a za pár dní se můžete prokazovat certifikátem očkovaného. Jednodušeji už to nejde. Vláda navíc schválila, že od září si nenaočkovaní budou muset hradit preventivní testování, proto je vakcinace cestou nejen k ochraně zdraví, ale i ke svobodnějšímu životu,“ říká primátor hlavního města Prahy Zdeněk Hřib.

> „Rozšířením nabídky v Metropolitním očkovacím centru o jednodávkovou vakcínu Janssen chceme jít oslovit zájemce o očkování právě touto vakcínou, kteří k ní dosud neměli přístup, ale například i ty, kteří zatím s očkováním váhají, třeba z obavy před injekcí, a jednodávková vakcína pro ně bude přijatelnější. Jako město chceme dělat pro ochranu Pražanů maximum, snažíme se usnadnit přístup a zmírnit obavy, jak jen je to možné. Věřím, že i Pražané si uvědomují, že jejich participace na co nejvyšší proočkovanosti je naprosto klíčová,“ připojuje Milena Johnová, radní pro sociální politiku a zdravotnictví.

Mnoho lidí přichází k Očkovacímu autobusu se také informovat o očkování. Autobus má harmonogram stanovišť, který je průběžně aktualizován. Dnes od 14:00 do 18:00 hodin stojí na parkovišti před Obchodním centrem Letňany, v sobotu 7. srpna bude od 10:00 do 15:00 hodin na Náplavce Rašínova nábřeží, v neděli 8. srpna od 10:00 do 18:00 hodin v areálu Olympijského festivalu v Olymp Centrum sportu, kde bude možné očkovat i děti od 12 let. Podrobnosti jsou k dispozici na stránkách [Očkovacího autobusu](https://ockovani.praha.eu/bez-registrace/). 
