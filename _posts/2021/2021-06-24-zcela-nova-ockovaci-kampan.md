---
date:         2021-06-24
tags:         
- koronavirus
title:        "Virohrady, Marodní třída: Součástí nové informační kampaně k očkování jsou slovní hříčky"
image: 	      posts/banner.jpg
author:       MHMP
---

Hlavní město pokračuje pomocí nové kampaně v informování obyvatel o očkování. Nové vizuály a další materiály již nyní mohou Pražané vidět v ulicích města. Kampaň vytvořila zdarma společnost DDB a má osobitým způsobem upozornit na významná místa v metropoli, která se v důsledku pandemie koronaviru změnila. Celkově je opět kampaň vedena jako nízkonákladová a počítá se s rozpočtem přibližně 300 tisíc korun. Cílem kampaně je zaujmout mladší skupinu obyvatel a pomocí nadsázky je motivovat k očkování. 

Nová informační kampaň týkající se očkování je vytvořena přímo na míru Pražanům, neboť pro komunikaci využívá typicky pražských lokalit upravených do novotvarů, které souvisejí s koronavirovou pandemií. Odlehčenou formou, která je přizpůsobena mladší věkové skupině, dává na vizuálech známým pražským místům nové názvy, které s nadsázkou popisují, jak se pandemie podepsala na určitých místech v metropoli. Například Vinohrady se zde mění na „Virohrady“ kvůli proměnění vlivem pandemie. Národní třída se pak stává „Marodní třídou“ kvůli tomu, že byla v rámci posledního roku víceméně opuštěná.  

> „Očkování je zatím nejefektivnější nástroj pro boj s covidem-19 a ačkoliv se nám některé zdroje snaží namluvit opak, jeho přínosy dalece přesahují rizika. Očkovat se teď mohou už i lidé nad šestnáct let, kteří ale někdy nemají z nemoci strach a necítí tak potřebu této možnosti využít. Abychom jako společnost nemoc přemohli, je potřeba, aby se naočkovali i mladí lidé. Ochrání tím sebe i ostatní. Poznatky o nových mutacích ukazují, že se do budoucna může situace zhoršit. O očkování jsme začali intenzivně informovat ještě před jeho spuštěním, aby měli lidé včas dostatek podkladů pro své rozhodnutí,“ uvádí primátor hl. m. Prahy Zdeněk Hřib. 

Kreativní část pro hlavní město bezplatně vytvořila agentura DDB. 

> „Novou vlnou kampaně se snažíme reagovat na aktuální vývoj i náladu ve společnosti. Cítíme, že lidé jsou už unavení a otrávení, a proto je tentokrát oslovujeme odlehčeně. Místo důrazu na emoce si hrajeme s názvy známých pražských míst. Měníme je podobně, jako pandemie proměnila naše životy. Věříme, že vtipné a výrazné vizuály umístěné v blízkosti zmiňovaných míst Pražany v záplavě jiné komunikace osloví a třeba mohou i zlidovět,“ vysvětluje Darko Silajdžić, CEO DDB Prague. 

Kampaň v současnosti míří na mladší věkovou kategorii vzhledem k tomu, že se od začátku června může očkovat skupina ve věku od 16 do 29 let a v červenci budou následovat i mladší. Podle výzkumu STEM tvoří právě lidé pod 30 let skupinu, která nemá tak velký zájem o očkování jako ostatní. V Praze má přitom první dávku téměř polovina obyvatel a pětina Pražanů je již naočkována i druhou dávkou, ve větší míře nicméně v kategorii nad 30 let.  

> „Podporuji jakoukoli kampaň, která lidi motivuje se očkovat. Bez proočkovanosti populace se epidemie nikdy nezbavíme. Další lockdown, přetížení nemocnic, zavírání podniků, hranic okresů a jiná omezení si již nikdo nepřeje, proto je důležité, aby se každý nechal očkovat,“ říká náměstek primátora hl. m. Prahy pro oblast bezpečnosti Petr Hlubuček.

Vizuály naleznou lidé opět na plochách městského mobiliáře a digitálních plochách, postupně jsou nasazovány také do on-line médií na sociální sítě v digitální podobě. Nechybí také LCD obrazovky ve velkých nemocnicích v hlavním městě a na dalších místech. Kampaň je opět vedena jako nízkonákladová s využitím možností hlavního města a dalších příspěvkových organizací. Celkově by tak náklady na kampaň neměly překročit 300 tisíc korun.  

> „V Praze děláme maximum pro zvýšení proočkovanosti ve všech věkových kategoriích. Kromě ohrožených skupin, kterým se věnujeme od začátku roku, se nyní zaměřujeme na mladší ročníky, a to mimo jiné s ohledem na mutaci delta, o níž z vládních zdrojů víme, že už ji v hlavním městě máme. V situaci, kdy v Praze reprodukční číslo už dávno překročilo hodnotu 1, považujeme za nezbytné, aby vláda vytvořila efektivní podmínky pro práci hygieny, zejména aby hygiena měla dostatečná data pro kontrolu dodržování karantény a izolace u cestujících přijíždějících do metropole. Za nezbytné považuji také úpravu pravidel pro karanténu, a to tak, aby se lidé s rizikovým kontaktem mohli vysvobodit z karantény negativním PCR testem po pěti dnech. Právě to by mohlo motivovat, aby lidé hlásili kontakty a chodili se testovat,“ uzavírá radní hl. m. Prahy pro oblast zdravotnictví Milena Johnová.

Současně pražský magistrát rozvíjí i web [ockovani.praha.eu](https://ockovani.praha.eu/), který se stal za poslední měsíce hojně navštěvovaným a pro množství Pražanů je jedním z hlavních komunikačních kanálů. Návštěvnost  webu je denně v průměru asi 2 255 lidí a celkově zde informace hledalo už 338 224 obyvatel.  
