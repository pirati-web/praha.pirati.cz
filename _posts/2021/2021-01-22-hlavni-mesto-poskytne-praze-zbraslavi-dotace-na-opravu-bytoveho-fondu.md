---
date:         2021-01-22
tags:         
- bydlení
title:        "Hlavní město poskytne Praze 20 a Zbraslavi dotace na rekonstrukci bytového fondu"
image: 	      adam-zabransky-6.jpg
author:       MHMP
---

Zastupitelstvo hlavního města Prahy na čtvrtečním jednání rozhodlo o dalším uvolnění finančních prostředků z Fondu rozvoje dostupného bydlení. U městské části Praha-Zbraslav bude navýšena původní dotace, o kterou bylo žádáno v roce 2018. Praha 20 obdrží dotaci na stavbu multifunkčního mezigeneračního bytového domu na pozemcích v Horních Počernicích. Celkově se jedná o dotace ve výši necelých 19 milionů korun.

Městská část Praha–Zbraslav v roce 2018 obdržela investiční dotaci ve výši necelých 1,9 milionu korun na rekonstrukci bytových jednotek v objektu Nad parkem 874. Nyní požádala o navýšení dotace o dalších 2,5 milionu korun. Tato částka bude využita k rekonstrukci, při níž vznikne nový byt určený pro sociální účely. Praha 20 obdrží dotaci ve výši 14,3 milionu korun na výstavbu bytového domu se sedmi byty.

> „U Prahy 20 je stanovena podmínka, že tři bytové jednotky ze sedmi budou trvale pronajímány na základě návrhu hlavního města Prahy žadatelům z řad zástupců vybraných profesí, seniorům, zdravotně znevýhodněným občanům či osobám v sociální tísni, a to prioritně s trvalým pobytem na území městské části Praha 20,“ uvádí radní hl. m. Prahy pro oblast bydlení a transparentnost Adam Zábranský.

Prostředky z Fondu rozvoje dostupného bydlení pomáhají s veřejnou bytovou výstavbou a s rekonstrukcemi již existujících bytových jednotek a domů, které jsou v majetku hlavního města Prahy, a také domovů pro seniory, domovů se zvláštním režimem a dalších pobytových kapacit sociálních služeb. 
