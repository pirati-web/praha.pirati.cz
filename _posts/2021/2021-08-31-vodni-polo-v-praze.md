---
date:         2021-08-31
tags:         [Sport, Akce]
title:        "V Praze se poprvé v historii koná Mistrovství světa ve vodním pólu"
image: 	      posts/vodnipolo.jpg
author:       MHMP
---

Českému svazu vodního póla byla pražskými radními schválena individuální účelová neinvestiční dotace ve výši 200 tisíc korun na realizaci akce FINA Mistrovství světa ve vodním pólu mužů do 20 let. To se poprvé v historii koná v těchto dnech v hlavním městě Praze.

> „Vodní pólo je v Čechách bráno spíše jako sport okrajový, nicméně se jedná o sport olympijský, který má u nás slavnou tradici. Na tento fakt odkazuje i logo turnaje od předního českého výtvarníka Michala Cihláře, které zobrazuje hráče vodního póla ve Vltavě pod Pražským hradem tak, jak se to v počátcích vodního póla v Praze skutečně dělo,” uvedl pražský radní pro oblast sportu Vít Šimral.

Turnaj se koná od 28. srpna do 5. září v Plaveckém stadionu Podolí. Kromě českého národního týmu se ho účastní také devatenáct národních reprezentací ze zemí, jako je například Austrálie, Gruzie, Ázerbájdžán nebo Dominikánská republika. Na stadionu je připraveno zázemí pro dva tisíce diváků. Živý přenos z akce přenáší Česká televize, FINA TV a je streamována na Youtube kanálech zúčastněných národních svazů.
