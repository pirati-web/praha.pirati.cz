---
date:         2021-03-02
tags:         
- školství
title:        "Hlavní město spustilo provoz nových očkovacích míst, očkuje se už vakcínou od Moderny"
image: 	      magistrat2.jpg
author:       MHMP
---

Obyvatelé Prahy mohou od pondělního rána naplno využívat nová očkovací centra v Městské poliklinice Praha ve Spálené ulici a v Městské nemocnici následné péče ve Vysočanech, jejichž zřizovatelem je hlavní město. Očkuje se zde vakcínou od společnosti Moderna. Tou se zároveň začalo očkovat v dalších šesti očkovacích centrech na území Prahy.

> „Jsem ráda, že jsme v Praze začali očkovat v dlouho připravených očkovacích centrech, která mohla být spuštěna díky první dodávce vakcíny od společnosti Moderna. Očkujeme konečně tak, jako v jiných krajích všemi třemi druhy očkovacích látek. Očkovacích míst máme připravených podstatně víc, jediné, co nám chybí, jsou pravidelné dodávky ve větších objemech, abychom mohli jet na plný výkon a očkovat co nejvíce lidí co nejrychleji. Vakcíny rozdělujeme do očkovacích míst podle počtu registrovaných, tím reagujeme na zájem ze strany Pražanů,“ říká Milena Johnová, radní pro zdravotnictví a sociální politiku.

V Městské poliklinice Praha se uskutečnil zatěžkávací test již minulý týden, když zde byli naočkováni pracovníci zajišťující provoz zařízení pro karanténu a izolaci pozitivně testovaných osob a další služby. Oficiálně byl ale provoz zahájen v pondělí, stejně jako v Městské nemocnici následné péče v Praze 9, které obě zřizuje hlavní město. V Městské poliklinice Praha ve Spálené ulici jsou aktuálně k dispozici tři stanoviště, kde každý absolvuje krátký vstupní pohovor před očkováním s dobrovolníky z řad mediků, vakcíny pak aplikuje zdravotnický personál.

Před spuštěním vakcinace bylo do Městské nemocnice následné péče registrováno asi 1 000 zájemců, do Městské polikliniky se jich hlásilo přibližně 500. Termíny jsou i nadále poměrně rychle rozebrané, ale jakmile se v rezervačním systému uvolní místo, systém okamžitě automaticky posílá notifikace registrovaným zájemcům podle věku. Kromě seniorů a zdravotníků se zde mohou nechat naočkovat například i pedagogové, kteří mají nově také přístup k registraci.

V Praze se očkuje vakcínami společností Pfizer/BionTech, AstraZeneca a od pondělí nově i těmi od firmy Moderna. Pro hlavní město bylo v první dodávce od státu vyčleněno celkem 5 200 dávek Moderny, které nezamířily do státních nemocnic, ale v pátek si je rozdělilo osm pražských očkovacích míst. Obratem pak bylo umožněno, aby si registrovaní zájemci mohli v centrálním rezervačním systému vybrat konkrétní termín na očkování.

Vakcínou od Moderny se tak nyní očkuje v obou výše zmíněných městských zdravotnických zařízeních a dále například i v Nemocnici Na Františku, Nemocnici Sv. Kříže Žižkov nebo třeba na Poliklinice Prosek. Zatím však není znám přesný termín, kdy bude pro Prahu vyčleněna další dodávka od Moderny.

> „V pondělí jsme zahájili očkování vakcínou Moderna a mohu potvrdit, že o očkování je zájem. Aktuálně očkujeme asi 80 lidí denně, ale jsme schopni rozšířit očkovací kapacity až na 120 lidí denně v závislosti na množství dodaných vakcín. Senioři starší sedmdesáti let, zdravotníci nebo nově učitelé se k nám mohou hlásit klasicky prostřednictvím Centrálního rezervačního systému,“ říká David Doležil, ředitel Městské polikliniky Praha.

> „Vakcíny od společnosti Moderna dorazily do Prahy oproti původnímu plánu s téměř dvoutýdenním zpožděním minulý pátek. Celkem 5 200 dávek vakcíny jsme rozdělili mezi osm očkovacích míst podle fronty registrovaných zájemců o očkování. Na území hlavního města je aktuálně 38 registrovaných očkovacích míst, jejichž kapacita je, včetně mobilních týmů, 8 556 očkování denně,“ říká krajský koordinátor očkování pro Prahu Martin Ježek


