---
date:         2021-03-08
tags:         
- školství
title:        "Celoměstské vzdělávání podpoří Praha letos 15 miliony"
image: 	      vitsimral3.jpg
author:       MHMP
---

Na jednání Rady hl. m. Prahy v pondělí 8. března byla pro letošní rok schválena grantová podpora v Programu celoměstské podpory vzdělávání na území hlavního města. Celkově se jedná o částku 15 256 700 korun. Program je zaměřen na šest tematických okruhů. 

Prvním okruhem je podpora rozvoje vzdělanosti, spolupráce s vysokými školami, vědeckými a výzkumnými institucemi a nestátními neziskovými organizacemi a na podporu vzdělávání managementu a pedagogických pracovníků škol a školských zařízení. Druhý se zaměřuje na podporu vzdělávání dětí, žáků a studentů. Třetím Opatřením je rozvoj škol zřízených hlavním městem Prahou – skupinové studijní pobyty v zahraničí, zahraniční praxe a prezentace základních uměleckých škol. Čtvrté je podpora rozvoje vzdělávání dětí, žáků a studentů se speciálními vzdělávacími potřebami. Páté se zaměřuje na prevenci sociálního vyloučení ve školách. Poslední Opatření se zabývá podporou vzdělávání seniorů na území hlavního města Prahy.

> „Praha se musí dlouhodobě profilovat jako centrum vzdělanosti a inovací. Úkolem veřejného sektoru je hlavně podporovat a koordinovat inovační snahy, které rostou zezdola, a nesnažit se naordinovat striktní limity inovačních agend, jež by mohly přerůst v sociální inženýrství. Proto jsou grantové programy jedním z ideálních nástrojů takové politiky - namísto vymýšlení zlepšení od stolu, raději podpořit něco, co je ozkoušené a funguje,“ uvedl pražský radní v oblasti školství Vít Šimral.

Z důvodu přetrvávající koronovirové pandemie a splnění finanční alokace Programu bylo rozhodnuto o vyškrtnutí všech žádostí ve třetím Opatření, které se týkalo podpory zahraničních pobytů, praxí a prezentací v letošním roce. V případě, že by se ani další projekty nemohly uskutečnit kvůli přetrvávající pandemické situaci, budou finanční prostředky vráceny v rámci finančního vypořádání za rok 2021.
