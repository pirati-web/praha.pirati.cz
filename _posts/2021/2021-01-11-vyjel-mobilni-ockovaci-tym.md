---
date:         2021-01-11
tags:         
- koronavirus
title:        "Ráno vyjel do pražských domovů pro seniory první mobilní očkovací tým"
image: 	      mobilni.jpg
author:       MHMP
---

Očkování nejohroženějších Pražanů v zařízeních pro seniory je v plném proudu. Navzdory systémovým nedostatkům připravil Magistrát hl. m. Prahy první mobilní očkovací tým, který od dnešního dne umožní očkování proti nemoci COVID-19 také v zařízeních, kde praktičtí lékaři nemohou v tuto chvíli asistovat.

> „Již mezi svátky začal magistrát komunikovat s domovy pro seniory, a proto jsme zkraje minulého týdne měli první seznam zájemců. Do akce je zahrnuto všech 56 registrovaných služeb v hlavním městě bez ohledu na to, jestli jde o zařízení městská, obecní nebo soukromá. Mezi klienty je zájem přes 80 procent, mezi zaměstnanci o něco méně. Poptávali jsme také informace o tom, které domovy zvládnou zajistit očkování ve spolupráci se smluvními lékaři a která budou potřebovat podporu mobilního týmu,“ uvádí Milena Johnová, radní hl. m. Prahy pro sociální politiku a zdravotnictví.

Mobilní očkovací tým zajišťuje hlavní město ve spolupráci s Českým červeným křížem a Městskou poliklinikou Praha. Na svou první cestu se vydal dnes v osm hodin ráno od polikliniky ve Spálené ulici. Vozidlo Oblastního spolku Českého červeného kříže Praha 1, jehož posádku tvoří kromě řidiče i dobrovolníci z řad zdravotníků, nejdříve vyzvedlo očkovací látku ve  Fakultní nemocnici Bulovka. Následně zamířilo do prvního domova seniorů v pražských Řeporyjích. Dosud o podporu mobilního očkovacího týmu požádalo šest domovů.

> „Mobilní tým jsme na Městské poliklinice vytvořili ve velmi krátké době, je tvořen lékařem a dvěma zdravotními sestrami a má za úkol do konce týdne naočkovat celkem téměř 360 klientů v domovech pro seniory a dle potřeby bude v následujících dnech pomáhat s očkováním i na dalších místech. Kromě výjezdního týmu musí naše poliklinika zajistit celou logistiku a formální stránku věci. Čeká nás další velmi náročné období,” říká David Doležil, ředitel Městské polikliniky Praha a krajský koordinátor očkování.

> „Speciální obytné vozidlo, které pořídilo hlavní město Praha pro potřeby Oblastního spolku Českého červeného kříže Praha 1, dodáváme na sedm dní v týdnu a na dvanáct hodin denně i s řidičem - dobrovolníkem ČČK. Jsme rádi, že můžeme zdravotníkům mobilního očkovacího týmu poskytnout zázemí i s tepelným komfortem a také zajistit ideální teplotní podmínky pro převoz vakcín, a urychlit tak proces očkování nejrizikovějších skupin obyvatel. Výhledově by bylo možné očkovat přímo ve voze, jsme ale připraveni reagovat dle potřeb města,“ vysvětluje Jaroslava Marková, ředitelka Úřadu Oblastního spolku Českého červeného kříže Praha 1.

Praha má připravený systém tak, aby do konce tohoto týdne dostali v domovech pro seniory očkování všichni pracovníci i klienti, kteří o to budou mít zájem a pro které je to s ohledem na aktuální zdravotní stav vhodné. 

> „Do Prahy zatím dorazilo zhruba cca 25 tisíc dávek očkovací látky od firmy Pfizer, kterou jsou nyní očkováni klienti a pečovatelé v domovech pro seniory a zdravotníci. V lednu má do Česka dorazit 20 tisíc dávek nově schválené vakcíny od společnosti Moderna. Kvůli bezpečnosti pacientů je vhodné, aby očkovací centra nepoužívala více než jeden typ vakcíny a nemohlo tak dojít k jejich záměně. Vakcínou Moderna bychom proto do budoucna rádi očkovali i v očkovacím centru Městské polikliniky Praha,“ říká primátor hlavního města Zdeněk Hřib.

> „Všem zapojeným domovům, pracovníkům magistrátu i naší polikliniky a dobrovolníkům děkuji za rychlou akci. Nyní se můžeme věnovat té největší prioritní skupině - šedesáti tisícům seniorů starších osmdesáti let, kteří žijí doma a měli být očkování teď. Záleží na každém dni,“ dodává radní Milena Johnová.
