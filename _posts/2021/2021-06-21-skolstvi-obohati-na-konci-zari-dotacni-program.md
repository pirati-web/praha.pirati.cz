---
date:         2021-06-21
tags:         
- školství
title:        "Koncem září se otevře dotační program pro podporu využití volného času dětí a mládeže na rok 2022"
image: 	      vitsimral5.jpg
author:       MHMP
---

Rada hl. m. Prahy odsouhlasila návrh na vyhlášení Programu podpory využití volného času dětí a mládeže na rok 2022. V jeho rámci by se mělo rozdělit celkem 50 milionů korun. Dotaci lze poskytnout pouze na základě Žádosti o poskytnutí dotace prostřednictvím elektronických formulářů s lhůtou od 25. září 2021 do 11. října 2021. Informace ke zpracování žádosti poskytuje odbor školství, mládeže a sportu Magistrátu hl. m. Prahy a jsou k dispozici i na internetových stránkách hl. m. Prahy, a to www.praha.eu – Sekce Dotace a Granty.

> „Předchozí ročníky programu ukázaly efektivnost přidělování finančních prostředků grantovým systémem. Předností tohoto způsobu je i možnost působení města na rozvoj těch aktivit dětí a mládeže ve volném čase, které se významně podílejí na potlačování negativních jevů a kriminality. Dosavadní systém přidělování finančních prostředků včetně uzavírání jednoletých dotačních smluv s vybranými žadateli je vyhovující a odpovídá proměnlivosti požadavků v této oblasti,“ uvedl radní hl. m. Prahy pro oblast školství Vít Šimral.

Prostřednictvím tohoto programu jsou řešeny nejen základní podmínky pro pravidelnou činnost neziskových organizací, které pracují s dětmi a mládeží ve volném čase, jako jsou pronájmy, provozní náklady, údržba kluboven, klubů a sportovišť, ale i podpora příměstských táborů, víkendových akcí a táborů mimo Prahu. Zároveň jsou podporovány jednorázové akce na území hlavního města především pro neorganizované děti a mládež. Pro tuto cílovou skupinu je podpora směřována i na takzvané otevřené aktivity, které jsou realizovány formou jednorázových akcí. Podpora je rovněž zaměřena na účast kolektivů dětí a mládeže na prezentačních a soutěžních akcích v zahraničí a na vzdělávání pracovníků pracujících s dětmi a mládeží v oblasti volnočasových aktivit.
