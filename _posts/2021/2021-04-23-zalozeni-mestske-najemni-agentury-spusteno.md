---
date:         2021-04-23
tags:         [Městská nájemní agentura, bydlení]
title:        "Praha udělala první krok k založení Městské nájemní agentury"
image: 	      posts/adam-zabransky-5.jpg
author:       MHMP
---

Městská nájemní agentura by se mohla stát jedním z nástrojů ke zlepšení dostupnosti bydlení pro ty rodiny s dětmi, samoživitele, seniory a lidi se zdravotním znevýhodněním, kteří řeší akutní problémy s bydlením. Praha schválila změnu zřizovací listiny organizace, která má agenturu provozovat.

Zastupitelstvo hlavního města Prahy učinilo první krok k pilotnímu spuštění Městské nájemní agentury. Po vzoru jiných evropských měst by tak Praha mohla začít pomáhat nejohroženějším domácnostem rozšířením dostupného bydlení pomocí pronájmu bytů od soukromých majitelů, kteří před možností vyššího zisku dají přednost stabilní spolupráci se společenským přesahem. Takto získané byty by pak hlavní město pronajímalo Pražanům, kteří se dostali do tíživé sociální situace a žádají o městské sociální byty, nebo zatím bydlí v provizorních podmínkách na ubytovnách.

Snahou hlavního města je lépe reagovat na dlouhodobou krizi bydlení, která se kvůli pandemii zhoršuje, a do tíživé sociální situace se dostává stále širší skupina nízkopříjmových domácností, včetně rodin s dětmi, lidí se zdravotním znevýhodněním nebo osamělých seniorů.

> „Byty soukromých majitelů, získané Městskou nájemní agenturou, by měly zvýšit šanci na řešení situace lidí s nízkými příjmy. Stabilní bydlení zvýší účinnost sociální práce, jejíž kapacitu již druhým rokem posilujeme. Navazujeme na spolupráci s Výborem dobré vůle Olgy Havlové, se kterým jsme v loňském roce spustili fond podpory bydlení, i nově spuštěný provoz nábytkové banky. To vše jsou nástroje sociální politiky, které společně pomáhají domácnostem, které potřebují podporu, aby si běžné bydlení udržely,“ řekla Milena Johnová, radní pro oblast sociální politiky a zdravotnictví.

Schválení úpravy zřizovací listiny Centra sociálních služeb Praha (CSSP) otevírá cestu této městské příspěvkové organizaci, aby v budoucnu mohla zajistit pilotní provoz Městské nájemní agentury. O detailech realizace už s vedením CSSP společně jednají gesčně příslušní radní, tedy Milena Johnová a Adam Zábranský.

> „Koncept městské nájemní agentury funguje v různých podobách v řadě měst Evropy. Chceme dát možnost majitelům bytů se sociálním cítěním bezpečně pronajmout byt lidem v nouzi bez toho, aby museli podstupovat rizika spojená s pronájmem. Praha je jistě zárukou pro dlouhodobou spolupráci,“ uvedl Adam Zábranský, radní pro oblast bydlení a transparentnosti.

Předmětem činnosti Městské nájemní agentury bude především získávání a pronajímání bytů. Její pilotní provoz ale bude zajišťovat Centrum sociálních služeb Praha. Na konci roku 2022 bude projekt vyhodnocen a hlavní město rozhodne o jeho dalším nastavení.
