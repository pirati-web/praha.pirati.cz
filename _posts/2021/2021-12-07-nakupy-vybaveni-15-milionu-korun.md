---
date:         2021-12-06
tags:        
- školství
title:        "Město uvolní na nákupy vybavení do škol dalších 15 milionů korun"
image: 	      vitsimral2.jpg
author:       MHMP
---
 
Radou hl. m. Prahy byl v pondělí 6. prosince 2021 odsouhlasen návrh na malé investiční akce a nákupy na pražských středních školách za celkem 15 milionů korun. Součástí materiálu je i pořízení koncertního křídla značky Steinway & Sons pro Pražskou konzervatoř Na Rejdišti v hodnotě 4 milionů korun.

> „Plánované investiční akce se netýkají pouze stavebních úprav a nových staveb, ale také zajištění dostatečně kvalitního školního vybavení, jako tomu je například na Pražské konzervatoři Na Rejdišti. Ta po dokončení rekonstrukce koncertního sálu Pálffyovského paláce potřebuje sál vybavit koncertním klavírem a na světě dnes neexistuje značka lépe zaručující nejvyšší možnou kvalitu, než právě Steinway. Koncertní sál konzervatoře slouží žákům konzervatoře nejen ke studiu, ale také pro prezentaci jejich výkonů a koncerty pro veřejnost. I k tomu je potřeba pořídit špičkový koncertní nástroj,“ uvedl radní hl. m. Prahy pro oblast školství Vít Šimral.

Pražská konzervatoř Na Rejdišti poskytuje úplné střední a vyšší odborné vzdělání v hudebním, pěveckém a hudebně-dramatickém oboru. Kromě odborných praktických a teoretických předmětů se ve škole vyučují i předměty všeobecně vzdělávací, se specifickým zaměřením k budoucí profesi studenta, které vede řada předních českých instrumentalistů, herců a zpěváků. Někteří z nich působí také jako vysokoškolští pedagogové.

 
