---
date:         2021-12-21
tags:         [Praha 14]
title:        "Piráti končí v koalici na Praze 14 kvůli mocenským ambicím starosty Zajace z ODS"
image: 	      posts/pirati14.jpg
author:       MHMP
---
 
Praha, 21. prosince 2021 – Piráti Praha 14 se od středy 21. prosince stávají opozičním subjektem. V radě nové koalice zasednou představitelé ODS, ANO, STAN a KDU-ČSL. Starosta Zajac ignoroval Piráty nabízenou možnost jednat o pokračování koalice. Piráti očekávají rušení opatření vedoucí k větší transparentnosti jako rozklikávací rozpočet nebo online přenos jednání zastupitelstva.

> „Rozbíjet fungující koalici pár měsíců před termínem dalších voleb nedává vůbec smysl. Bývalý pražský předseda ODS Tomáš Portlík se [nedávno nechal slyšet](https://denikn.cz/737026/uspech-spolu-laka-trojkoalici-ke-spojeni-i-v-praze-ceka-se-kdo-povede-prazskou-ods-zajem-ma-i-poslanec-benda/?ref=list), že měnit koalici méně než rok před volbami, je jasný signál, že jde politikům jen o křesla. V rámci pražské ODS na tom ale očividně není shoda,” říká předseda zastupitelského klubu Jaroslav Verner.

Pravým důvodem konce koalice je podle Pirátů snaha Zajace za každou cenu prosadit dvojici projektů, a to družstevní bydlení Broumarská a memorandum Central Group Hloubětín. 

> „V rámci koalice jsme požadovali více času k připomínkování obou projektů a zároveň projednání projektu Central Groupu s veřejností, ale pro starostu Zajace to nebylo dost rychlé. Asi potřebuje obě věci stihnout před volbami. Otázkou je, komu se tím chce zavděčit. Občanům MČ, nebo developerům, kteří dané projekty mají připravit? Předpokládám, že to se v následujících měsících dozvíme,” říká končící místostarosta pro dopravu Petr Hukal. 

Zastupitelský klub Piráti Praha 14 pro MČ odpracoval velké množství práce. Ať už se jedná o nová pravidla dotačního systému, která dávají jasná kritéria pro posuzování žádosti nebo o digitalizaci městských kronik, díky čemuž budou přístupné veřejnosti. Petr Hukal dlouhodobě zlepšuje parkovací podmínky našich občanů nebo také připravuje nové projekty dopravní infrastruktury. Michal Prager napomohl zefektivnit dlouhodobě zanedbanou gesci, kdy vypracoval střednědobý plán sociálních služeb, zajistit navýšení prostředků v dotacích pro sociální a návazné služby nebo prosazení bezbariérových ramp v metru. Daniel Nádvorník prosadil mnoho návrhů ke transparentnějšímu chodu úřadu, pro příklad je možné uvést zavedení online přenosů ze zastupitelstva či zavedení rozklikávacího rozpočtu.

> „Mrzí nás, že nemůžeme v rozdělané práci pokračovat. Podle našich informací navíc chce pan Zajac revidovat námi vyjednaný online přenos z jednání zastupitelstva. ODS se v uplynulých měsících snažila pod hlavičkou SPOLU tvářit, že problematickou minulost vůbec nemá, ale jak vidíme na Praze 14, stačí dva měsíce od voleb a transparentnost už se ODS nehodí. Budeme také velmi pozorně sledovat, co se stane s rozklikávacím rozpočtem CityVizor, jehož zavedení nedávno prošlo. Obáváme se, že všechny minulé kroky vedoucí k transparentnosti MČ mohou být pod vedením nové rady v ohrožení,” dodává předseda klubu Jaroslav Verner.
