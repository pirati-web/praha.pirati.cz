---
date:         2021-10-22
tags:         
- sociální-péče
title:        "Praha staví další lůžka v domovech pro seniory, nový systém rozvoje služeb se osvědčuje"
image: 	      posts/adam-zabransky-6.jpg
author:       MHMP
---

Zastupitelé hlavního města na říjnovém zasedání podpořili již šestý projekt výstavby domova pro seniory. Kromě dvou městských akcí schválilo hlavní město finance pro v pořadí již čtvrtou městskou část, tentokrát Prahu 14. Ta získá prostředky na rekonstrukci a nástavbu zařízení v ulici Bojčenkova.

> „Po období, kdy radnice dostávaly od magistrátu dotace podle politických konexí, se nám daří kultivovat systémový přístup bez ohledu na stranickou příslušnost, zato s ohledem na kvalitu zpracování a potřebnost rozvoje služeb v dané oblasti,“ uvádí Milena Johnová, radní pro sociální politiku a zdravotnictví, a dodává: „Aby to fungovalo, učíme vzájemně komunikovat různé strany, které spolu předtím nekomunikovaly, například aby se podařil kvalitní projekt a aby se dobře propojila investiční fáze s návazným provozem.“

Schválená dotace pro městskou část Praha 14 ve výši 181 milionů Kč umožní rekonstrukci objektu bývalé školky v ulici Bojčenkova. Hlavní město ověřuje nový systém rozvoje pobytových sociálních služeb pro seniory. Během dvou let testovacího provozu jde o čtvrtý takto podpořený projekt realizovaný městskou částí.

> „K financování výstavby domovů pro seniory jsme již poněkolikáté využili Fond rozvoje dostupného bydlení. Víme totiž, že část lidí seniorského věku je bude muset využívat a nestačí tak pouze stavět městské byty. Pokračujeme v modelu, kdy městské části poskytujeme dvě třetiny prostředků na realizaci akce, zbylou třetinu si městská část musí opatřit sama. Praha 14 snad zbytek potřebných financí získá z dotační výzvy Ministerstva práce a sociálních věcí,“ říká Adam Zábranský, radní hl. m. Prahy pro bydlení a transparentnost.

Projekt Prahy 14 prošel procesem, jehož součástí byly konzultace s úředníky magistrátu, experty na seniorskou problematiku i odborníky Institutu plánování a rozvoje hlavního města Prahy. Předtím, než se k podpoře vyslovil pražský magistrát, byly podklady také projednané na Komisi Rady hlavního města pro důstojné stárnutí. 

> „Stávající budova Domova pro seniory Bojčenkova je zastaralá a ve zcela nevyhovujícím stavu. Její rekonstrukce je proto nezbytná. Jsem rád, že se nám ve spolupráci s architekty a odborníky ze sociální oblasti podařilo připravit projekt, který seniorům zajistí skutečně moderní zázemí evropských standardů, místo, kde dostanou veškerou podporu a péči potřebnou pro důstojný život. Projekt bude významnou měrou financován z dotací z Evropské unie a Ministerstva práce a sociálních věcí. Rekonstrukci zahájíme již v příštím roce, předpokládáme že bude trvat přibližně rok,“ popisuje Radek Vondra, 1. místostarosta MČ Praha 14, do jehož gesce spadá mimo jiné i získávání finančních prostředků z dotačních zdrojů.

> „Díky rekonstrukci se v budově domova zvýší i prostorové kapacity. Nejen, že tak bude moci nabídnout pomoc většímu počtu klientů, stane se zároveň zázemím pro poskytování pečovatelských služeb v městské části,“ vysvětluje Michal Prager, radní MČ Praha 14 pro oblast sociální péče a zdravotnictví.

Hlavní město již v novém systému využití finančních prostředků z Fondu rozvoje dostupného bydlení podpořilo projekty městských částí Praha 11, Praha 15, Praha-Petrovice a Praha 14. Dohromady tak hlavní město investovalo na 300 milionů korun. Celkem díky tomu vzniká 170 nových lůžek sociální péče. První z těchto zařízení otevřelo minulý měsíc, projekty dalších městských částí jsou v přípravných fázích realizace.

> „Je skvělé, že městské části myslí na své seniory a připravují společně s odborníky komorní projekty mezi 30 a 60 lůžky na zařízení, která nechtějí být uzavřená, ale naopak mají nabízet co největší prostupnost s místní komunitou, například nabídkou volnočasových aktivit nebo služeb pro sousedy,“ dodává Milena Johnová.   
