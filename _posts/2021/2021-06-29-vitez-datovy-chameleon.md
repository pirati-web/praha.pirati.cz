---
date:         2021-06-29
tags:         
- informatika
title:        "Vítězem pražského inovačního maratonu #NakopniPrahu se stal datový chameleon"
image: 	      7hrib.jpg
author:       MHMP
---

Celkem 11 hackerských týmů se uplynulou sobotu utkalo v Pražském inovačním maratonu #NakopniPrahu2, aby pomocí technologií pomohly zlepšit život Pražanů. Finalisté prezentovali v pražském CAMPu před odbornou porotou své projekty a prototypy řešení, na kterých od února pracovali. Vítězem inovační soutěže se stal projekt Metacity, který si klade za cíl zjednodušit komunikaci mezi občany, developery, neziskovými organizacemi, městskými institucemi a dalšími zájmovými skupinami podílejícími se na rozvoji a plánování města skrze vizualizaci dat. Vítězný tým převzal z rukou primátora hl. m. Prahy Zdeňka Hřiba šek ve výši 50 000 Kč na podporu realizace svého vítězného nápadu.

> „Pro moderní metropoli jsou naprosto zásadní dvě věci – inovace a účast veřejnosti. Druhý ročník hackatonu #NakopniPrahu přinesl obojí. Vzhledem k tomu, jak náročný rok máme za sebou, mě velmi těší, jaký byl o akci zájem. Svědčí to o tom, že je v Praze mnoho lidí, které zajímá, co se děje kolem nich, a mají chuť město posouvat. Na závěr bych chtěl poblahopřát vítězným týmům a těším se na uvedení jejich projektů do praxe,“ uvádí primátor hl. m. Prahy Zdeněk Hřib.

V pražském Centru architektury a městského plánování (CAMP) se v sobotu 26. června 2021 setkali všichni finalisté druhého ročníku soutěže #NakopniPrahu. Cílem půlročního inovačního maratonu v oblasti městských inovací, tzv. urban hackingu, bylo vybrat a rozvinout nejlepší projekty z osmi tematických výzev (zdraví, životní prostředí, energetika, bezpečnost a doprava, komunity, udržitelný turismus a kultura, vzdělávání a školství a data).

Z jedenácti finálových týmů vybrala porota tvořená zástupci městských organizací a partnerů jako vítězný projekt nazvaný Metacity. 

> „S Metacity budou všechny zájmové skupiny moci sdílet svá data, čímž se zjednoduší komunikace během plánování výstavby, projektování městských částí nebo bude možné vizuálně demonstrovat regulace vycházející z metropolitního plánu,“ říká Vojtěch Tomas z vítězného týmu a dodává: 

> „Občané, developeři i město dostanou do rukou nástroj, který jim umožní zapojit se do diskuse o budoucí podobě města. Metacity je takový chameleon, který zobrazí každému uživateli data v takové podobě, ve které jí bude rozumět.“

Porota dále ocenila druhým místem a finanční odměnou 30 000 Kč tým Příroda v Praze s projektem soulroots, který se zaměřuje na zlepšení duševního zdraví člověka skrze trávení času v přírodě doprovázeného cvičeními, což vede k osobnímu růstu. Na třetím místě skončil tým Collboard s projektem Collboard.com, neboli virtuální tabule pro školy. Aplikace je určena k online výuce a také hybridnímu vyučování, kdy se třída rozdělí na víc částí, ať už ve škole nebo doma. Tento tým si odnesl prémii ve výši 20 000 Kč.

> „Ve společnosti Operátor ICT, která je generálním partnerem soutěže, se dlouhodobě snažíme vytvářet technologickou budoucnost pro lepší život v Praze. Jsem nadšený z kvality projektů v soutěži #NakopniPrahu 2 a profesionality soutěžících týmů. Je skvělé sledovat mladé inovátory, jak čelí výzvám hlavního města a jak jsou zapálení pro věc, která může skrze moderní technologie zkvalitnit život mnoha Pražanům,“ uvádí Matej Šandor, místopředseda představenstva Operátor ICT, a.s., a ředitel Úseku projektového řízení a fondů.

Druhý ročník pražského inovačního maratonu #NakopniPrahu odstartoval v prosinci minulého roku a celkem se do soutěže přihlásilo 55 týmů, z nich porota do dalšího kola pozvala 43 týmů a nakonec 25 odevzdalo své projektové záměry. Porota poté v semifinále vybrala 13 finalistů, kteří dostali finanční podporu na stavbu prototypu, a z nich 11 výsledek své práce odprezentovalo.


