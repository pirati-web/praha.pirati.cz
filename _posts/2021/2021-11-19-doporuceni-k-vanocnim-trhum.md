---
date:         2021-11-19
tags:         
- koronavirus
title:        "Krizový štáb hl. m. Prahy projednal opatření k vánočním trhům. Seznámil se také s novou pražskou očkovací kampaní"
image: 	      novaradnice.jpg
author:       MHMP
---

Kvůli zhoršující se epidemické situaci a zpřísňujícím se opatřením svolal primátor Zdeněk Hřib jednání Krizového štábu hl. m. Prahy. Štáb projednal aktuální opatření i v souvislosti s blížícím se adventem a zabýval se kapacitou očkovacích a testovacích míst. Účastníci jednání se též seznámili s pokračováním pražské kampaně na podporu očkování.

Ředitelka Hygienické stanice hl. m. Prahy Zdeňka Jágrová na začátku jednání seznámila účastníky se současnou epidemickou situací v hlavním městě a s vytížeností pražské hygienické stanice. Ta k 17. listopadu evidovala 805,9 covid pozitivních případů za týden na 100 000 obyvatel a 1 376,9 nových případů za 14 dní na 100 000 obyvatel. Pražští hygienici se stále dovolají jen asi 60 % trasovaných, z nichž polovina reaguje agresivně.

> „V Praze je asi 300 tisíc neočkovaných nad 18 let, kteří neprodělali covid. Asi třetina Pražanů tak má 10krát vyšší pravděpodobnost hospitalizace a 11krát vyšší pravděpodobnost úmrtí při nákaze. Rád bych proto opětovně vyzval Pražany k registraci k očkování, aby nemuseli čekat ve frontách a co nejvíce zmenšili riziko nákazy. Kapacita očkovacích míst v Praze je více než dostačující, navíc očkují i praktici a mobilní týmy. Věřím, že k vyšší proočkovanosti přispěje i pokračování naší kampaně. Vše potřebné lidé najdou na webu ockovani.praha.eu,“ říká primátor hlavního města Prahy Zdeněk Hřib.  

### Vánoční trhy

Krizový štáb se seznámil se čtvrtečními mimořádnými nařízeními, která se vztahují i k vánočním trhům. Lidé na trzích budou muset dodržovat rozestupy a mít nasazený respirátor, rozestupy platí také pro jednotlivé stánky. Při konzumaci na trzích v místech určených pro konzumaci bude nutné kontrolovat očkování. Pokud se bude na trzích konat kulturní akce, vztahuje se na ni regulace počtu účastníků na 1000 osob, kterou musí zajistit organizátor. Případná další opatření budou záviset na pátečním jednání vlády. „Počkáme však na přesné znění pravidel, která schválí vláda. Již několikrát se stalo, že oznámení na tiskové konferenci bylo jiné než schválená pravidla," dodává náměstek Petr Hlubuček

Složky IZS na jednání upozornily, že pokud by se organizátor rozhodl trhy kvůli regulaci počtu osob oplotit, je nutné myslet na snadný přístup pro vozidla složek IZS a na dodržování požárních předpisů. Největší trhy v Praze na Staroměstském a Václavském náměstí organizuje společnost Taiko. Kácení a rozsvícení stromu má letos podruhé na starosti městská společnost Technologie hl. m. Prahy.

> „V souvislosti s Vánočními trhy nezapomínáme ani na klasická bezpečnostní opatření jako jsou protiteroristické zábrany či zvýšená přítomnost strážníků a policistů," říká náměstek Petr Hlubuček.

### Kapacita očkování a testování

Krizový štáb hl. m. Prahy apeluje na občany hl. m. Prahy, aby se registrovali na očkování tak, aby nedocházelo ke kumulaci osob na očkovacích místech bez registrace. V Praze je aktuálně 39 očkovacích míst a jejich celková denní kapacita je 17 506 očkovaných. Toto číslo nezahrnuje očkování u praktických lékařů a mobilními očkovacími týmy, kterých v metropoli funguje 12. Včera bylo v Praze naočkování 8 300 lidí a za poslední dny je denně v Praze podáno mezi 8 000 a 10 000 dávek, takže kapacita očkovacích míst je nyní dostatečná. Praha nadále pokračuje v očkování ve firmách, které nabídla největším zaměstnavatelům. Nabídky využilo například Národní divadlo, OBI, Komerční banka, anebo ČEZ. V Praze je též 134 odběrových míst na testování proti covidu-19 a jejich kapacita je 51 135 testů denně.

* V týdnu od 1. do 7. 11. 2021 v Praze: podáno 43 782 dávek; průměrně 6 255 dávek/den; rekordní den 5. 11. – podáno 10 346 dávek
* V týdnu od 8. do 14. 11. 2021 v Praze: podáno 39 738 dávek; průměrně 5 677 dávek/den; rekordní den 11. 11. – podáno 9 466 dávek

Na Krizovém štábu hl. m. Prahy byla také projednána potřeba přípravy pilotního projektu na zvýšení proočkovanosti v rámci skupin obyvatel s nižším sociálním postavením.

> „Ve spolupráci s krajským koordinátorem se snažíme posilovat kapacity očkování ve všech očkovacích místech hlavního města Prahy. Například jsme se domluvili na navýšení denní kapacity v Metropolitním očkovacím centru na Vyšehradě, kde se bude mimořádně očkovat i tento víkend, a to i bez předchozí registrace. Dohodli jsme se také na přípravě zvláštní podpory očkování osob s nižším sociálním postavením. Vše s cílem posílit proočkovanost,“ říká radní hl. m. Prahy Milena Johnová.

### Situace v MHD

Krizový štáb projednal i situaci v městské hromadné dopravě, která zůstává stále bezpečná. Stále však platí povinnost nosit v MHD ochranu dýchacích cest. Nemocnost zaměstnanců Dopravního podniku hl. m. Prahy se pohybuje na úrovni jednoho procenta.

### Nová pražská kampaň na podporu očkování

Účastníci jednání krizového štábu byli seznámeni také s novou kampaní na podporu očkování, která odstartuje v následujících dnech. Kampaň vychází z jazykových přesmyček a navazuje na předchozí přesmyčkovou kampaň Proměněná Praha, která byla kladně hodnocena laickou i odbornou veřejností a získala druhé místo za copywriting v prestižní soutěži ADC Czech Creative Awards včetně nominace do shortlistu za kategorii outdoor.

Kampaň nemá za cíl lidi strašit, ale promlouvá k nim hravou a odlehčenou formou. Vychází z názvů a jazykových spojení, která zapadají do kontextu Vánoc a zimního období a nenásilně apeluje na neočkované a jejich zodpovědnost tak, aby nebrali covid na lehkou váhu a neohrozili své blízké.

Poděkování opět patří agentuře DDB, která s hlavním městem připravila již třetí proticovidovou kampaň. Předešlé dvě spolupráce s agenturou byly bezplatné, novou kampaň magistrát agentuře po vzájemné domluvě částečně hradí. Praha agentuře zaplatila mzdové náklady týmu kreativců, grafiků a dalších částkou 150 000 Kč, celkové náklady na kampaň pak nepřesáhnou částku 300 000 Kč. Vizuály se objeví na plochách městského mobiliáře a spoty v rádiích. Magistrát využije nastavených mediálních spoluprací s důrazem na nízkonákladovost celé kampaně, jak tomu bylo i v předešlých kampaních.
