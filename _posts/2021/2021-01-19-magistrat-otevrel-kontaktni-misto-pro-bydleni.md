---
date:         2021-01-19
tags:         
- bydlení
title:        "Magistrát otevřel svoje kontaktní místo pro bydlení. Pomůže občanům s řešením bytové nouze"
image: 	      adam-zabransky-3.jpg
author:       MHMP
---

Magistrát hlavního města zprovoznil svoje kontaktní místo pro bydlení. Je určeno pro všechny obyvatele Prahy, kteří potřebují pomoci či poradit při řešení své bytové situace. Především pokud si chtějí udržet stávající bydlení nebo při hledání nejúčinnějších řešení bytové nouze. Kontaktní místo bude zatím kvůli koronavirové pandemii fungovat v omezeném režimu.

Občané se díky nově otevřenému kontaktnímu místu pro bydlení dozvědí informace související s řešením problémů v oblasti bydlení na jednom místě a nebudou tak nuceni obcházet jednotlivé úřady a organizace. Lépe se tak zorientují v jinak mnohdy nepřehledném systému podpor.

Novou službu může využít kdokoliv, kdo například dostal výpověď z nájmu či má nejasnosti ohledně podmínek nájemní smlouvy a uvítal by právní konzultaci. Na kontaktní místo se ale mohou obrátit i ti, kteří bydlí v nevyhovujících podmínkách a hledají standardní bydlení, mají špatné rodinné, sousedské vztahy nebo vztahy s majitelem bytu a potřebují zprostředkovat adekvátní podporu či potřebují dluhové nebo dávkové poradenství. Ve všech těchto oblastech jim budou moci poradit právě pracovnice kontaktního místa pro bydlení.

> „Jsem nesmírně rád, že se v Praze stále rozšiřuje síť kontaktních míst pro bydlení. Poté, co magistrát podpořil jejich vznik v městských částech Praha 3, Praha 7 a Praha 10, spustil i svoje vlastní. I přesto, že zatím nebude fungovat v plném režimu kvůli koronavirové pandemii, se občané po předchozím telefonickém objednání budou moci dostavit do Škodova paláce a řešit s pracovnicemi své potíže v oblasti bydlení. Zároveň na jednom místě dostanou kvalifikované poradenství z mnoha oblastí,“ uvádí radní pro bydlení a transparentnost Adam Zábranský.

Všechny důležité informace týkající se magistrátního kontaktního místa pro bydlení najdou zájemci na [webových stránkách města](https://www.praha.eu/jnp/cz/o_meste/zivot_v_praze/bydleni/kontakty/kontaktni_misto_pro_bydleni_pri.html). 

Kontaktní místa pro bydlení jsou jedním z prioritních nástrojů řešení bytové nouze v Praze. Jeho provoz na magistrátu je financován z Operačního programu Zaměstnanost. 
