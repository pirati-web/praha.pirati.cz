---
date:         2021-10-04
tags:         [IT, Operátor ICT]
title:        "Společnost OICT byla pověřena dalším rozvojem aplikace Změňte.to"
image: 	      posts/0hrib.jpg
author:       MHMP
---

Mobilní aplikace [Změňte.to](http://zmente.to/), prostřednictvím které mají Pražané možnost posílat návrhy a podněty na zlepšení v oblasti dopravy, městské zeleně nebo například veřejného osvětlení pracovníkům magistrátu a městským firmám a organizacím, se dočká dalšího rozvoje. Rada hl. m. Prahy na pondělním jednání pověřila společnost Operátor ICT, a.s. (OICT), která aplikaci pro město už nyní spravuje, vyvinout nové funkcionality, které pomohou zefektivnit celý proces vyřízení postřehů obyvatel metropole a poskytnout jim zpětnou vazbu. 

Aplikace Změňte.to už nyní umožňuje problém, který Pražané v ulicích, parcích či prostředcích veřejné dopravy zaznamenají, lokalizovat přímo na mapě. Stačí připojit fotku s krátkým komentářem nebo popisem problému a v mžiku odeslat podnět k řešení. Průměrně je tímto způsobem oznámeno Magistrátu hl. m. Prahy a městským společnostem zhruba tisíc případů každý měsíc. 

> „Chceme, aby se Pražané měli možnost aktivně podílet na nápravě problémů, na které ve městě narazí. A naším cílem se jednoznačně dále zvyšovat kvalitu této služby na úroveň, která odpovídá jejímu významu. Stačí mít po ruce mobilní telefon. Havarijní situace se řeší okamžitě, v ostatních případech obdrží tazatel do 30 dnů reakci, jakým způsobem je problém řečen,“ uvedl primátor hl. m. Prahy Zdeněk Hřib.

Podle generálního ředitele OICT Michala Fišera pomůže rozvoj aplikace Pražanům problém přesněji identifikovat, a tím pomoci magistrátu a městským organizacím problém rychleji a efektivněji vyřešit. „V praxi to znamená například to, že rozšíříme nebo zpřesníme popis některých dlaždic stávající aplikace, doplníme například problematiku vraků v ulicích města, na kterou nás uživatelé často upozorňují. Chceme také nabídnout pár tipů a návodů, jak aplikaci využívat co nejefektivněji, nebo upravit zobrazovaný stav řešení problému tak, aby odpovídal skutečně provedené akci,“ vysvětlil Michal Fišer. 

Podle místopředsedy představenstva OICT Mateje Šandora jde o typický příklad toho, kam bude do budoucna komunikace mezi občany a úřady směřovat. „OICT zajišťuje pro hlavní město Prahu primárně agendu a řízení projektů Smart City, odborné poradenství v oblasti ICT a realizaci ICT projektů. A aplikace Změňte.to je typickým příkladem toho, jak lze pomocí technologií pomoci zlepšovat prostředí, ve kterém žijeme. Jsem proto přesvědčený, že s tím, jak se nám bude dařit aplikaci vylepšovat, bude se zvyšovat i počet uživatelů, což bude mít pozitivní dopad na rychlost a kvalitu řešení vzniklých problémů,“ uzavřel Matej Šandor. 
