---
date:         2021-12-02
tags:        [Sociální politika]
title:        "Praha posílila pomoc pro lidi bez domova během zimních měsíců"
image: 	      posts/bezdomova.jpg
author:       Piráti
---
 
Posílené terénní práce nebo více než 500 lůžek v noclehárnách. Covid nechodí po bytech, ale po lidech. Praha proto od prvního prosince spustila komplexní humanitární opatření, která s příchodem zimy sílící pandemií pomohou lidem bez přístřeší. Koordinátorem je Centrum sociálních služeb Praha, opatření poběží minimálně do konce března příštího roku. 

> „Děkujeme za spolupráci Naději, Armádě spásy, R-Mosty, Jako doma, Arcidiecézní charitě, Farní charita Praha 1, Sananim, Drop In a Progressive. Bez jejich práce by tak rozsáhlá akce možná nebyla. V případě zájmu budou moci lidé ve vybraných noclehárnách podstoupit očkování. Část lidí bez domova se už podařilo proočkovat během roku. Nejdůležitější je zajistit jim také místo, kde se mohou z případného covidu vyležet. Jejich zdravotní stav často odpovídá životu tráveném na ulici a v zimních měsících čelí největším výzvám,” říká předsedkyně výboru pro sociální politiku ZHMP Eva Horáková. V listopadu se proto pro lidi bez domova otevřelo speciální pobytové zařízení s kapacitou 60 lůžek, kde mohou strávit karanténu, izolaci nebo se vystonat z onemocnění covid-19. Speciální převozové vozidlo zajistila organizace R-Mosty.

Celková kapacita opatření zahrnuje 539 lůžek včetně 146 vyčleněných pro lidi se zdravotním hendikepem, nebo zvlášť ohrožené osoby. V provozu jsou i dvě noční centra. 
Centrum sociálních služeb Praha koordinuje všechna tato opatření prostřednictvím Dispečinku CSSP, který v režimu 24/7 zprostředkovává lidem bez přístřeší sociální služby, propojuje organizace a instituce zapojené do systému zimních opatření a eviduje potřeby a kapacity jednotlivých zařízení. 

> „Díky posílení práce v terénu se podaří oslovit více lidí i v odloučených lokalitách. Jsem ráda, že CSSP spustila také web, který poradí také širší veřejnosti, jak postupovat v případě, že ve svém okolí zaznamená někoho, kdo by pomoc mohl potřebovat. Zůstaňme vnímaví, pomoc se musí dostat každému, kdo ji potřebuje,” kvituje Eva Horáková novou webovou stránku [www.bezdomova.eu](https://www.bezdomova.eu).

Podle ředitele Centra sociálních služeb Praha Martina Šimáčka se díky obdobné zkušenosti z loňské zimy podařilo opatření co nejvíce zefektivnit. Významně se prohloubila spolupráce mezi zdravotnickými zařízeními a sociálními a humanitárními službami. Novinkou je také pilotní projekt večerní sanitky u Holešovického nádraží, kde terénní pracovníci Armády spásy a Drop In každý čtvrtek večer ošetří potřebné, nabídnou teplý čaj a poskytnou pomoc v rámci harm reduction programů.

V posíleném režimu fungují pražské sociální služby v spolupráci s neziskovými organizacemi a dalšími složkami každou zimní sezonu. Letos stejně jako loni bylo potřeba zohlednit stávající pandemickou situaci. Opatření budou trvat do 31. března 2022. V případě přetrvávající nepřízně počasí bude prodloužena do konce dubna.

