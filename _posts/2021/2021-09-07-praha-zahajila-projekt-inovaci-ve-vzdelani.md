---
date:         2021-09-06
tags:         
- sport
title:        "Praha zahájila projekt inovací ve vzdělávání, cílí na podporu učitelů a ředitelů pražských základních a středních škol"
image: 	      vitsimral3.jpg
author:       MHMP
---

Praha bude rozvíjet inovace ve vzdělávání na základních a středních školách na území hlavního města. Jde například o výuku žáků s odlišným mateřským jazykem či speciálními vzdělávacími potřebami, podporu odborných škol v oblasti kariérového poradenství, podnikavosti a polytechniky či ředitelskou akademii. Aktivity budou součástí rozsáhlého dvouletého projektu s názvem implementace Krajského akčního plánu II -  Inovace ve vzdělávání (iKAP II - Inovace). Právě inovace zamýšlené v projektu iKAP II napřímo podpoří učitele a ředitele škol. Pracuje na nich tým odborníků z Pražského inovačního institutu. Projekt byl schválen Radou hl. města Prahy.

Projekt iKAP II – Inovace je financován z fondů EU prostřednictvím Operačního programu Výzkum, vývoj a vzdělávání. Začal 1. června letošního roku a potrvá do 30. listopadu 2023. Projekt zohledňuje potřeby samotných škol, ale také priority Strategie vzdělávací politiky 2030 a Krajského akčního plánu rozvoje vzdělávání pro Prahu.

> „Cílem projektu je podpořit intervence naplánované v aktuálním znění Krajského akčního plánu. Jedná se například o vybudování dalších Center interaktivní výuky, které jsou páteří moderní sítě učeben v pražských středních školách. Odborné školy v rámci pražského vzdělávání také dostávají novou roli. Stávají se centry celoživotního vzdělávání, čímž nám pomohou reagovat na očekávaný nárůst nezaměstnanosti v post-covidové ekonomice. Nezapomínáme ale ani na výuku základních polytechnických dovedností u nejmenších dětí nebo na podporu síťování škol a předávání dobré praxe napříč školami,” uvádí pražský radní pro oblast školství Vít Šimral.

> „Projekt iKAP II – Inovace je důležitou součástí systému řízení změn ve vzdělávání a jsme moc rádi, že se do jeho realizace zapojila široká řada partnerů s jedinečným know–how a zkušenostmi při práci se školami. Všechny nás spojuje zájem o individuální potřeby lidí působících ve školství a hlavně zájem o to, jak je naplnit, abychom dosáhli cílů, které si daly nejen samotné školy, ale také cílů vzdělávací politiky. Naší společnou motivací je přispívat ke kvalitě školství v Praze,” říká projektový manažer iKAP II Petr Valenta.

V současné době se aktualizuje projektový plán a na září se připravují podpisy partnerských smluv. Většina aktivit partnerů projektu iKAP II se spustí na podzim. Projekt iKAP II spolupracuje s 41 partnery, z toho 23 hlavními subjekty. Kromě Pražského inovačního institutu jsou mezi nimi například Člověk v tísni, Post Bellum, ČVUT i některá pražská gymnázia a střední školy. Post Bellum již toto léto v rámci projektu iKAP II realizovalo divadelní dílny.

iKAP II podporuje nadané žáky i žáky znevýhodněné nebo žáky se speciálními vzdělávacími potřebami. Pomáhá dětem s odlišným mateřským jazykem a jejich rodinám úspěšně projít školním vzděláváním. Podporuje rozvoj gramotností, kreativity a inovativnosti ve výuce, přispívá ke spolupráci středních škol s firmami. Prostřednictvím zavádění dlouhodobého plánování přispívá k systémovému zlepšení řízení škol, zvýšení kvality vzdělávání a zvýšení jeho dostupnosti pro každého žáka.

> „Částka, kterou projekt předpokládá, přesahuje 300 milionů korun a primárně bude čerpána na vzdělávání pedagogů v nových formách výuky a v nových dovednostech, zároveň ale zvládneme investovat do IT ve školních učebnách nebo do rozvoje podnikatelských schopností studentů. Do obou projektů iKAP, tedy “Inovace” i “Udržitelnost”, se zapojí více než stovka partnerů v oblasti vzdělávání, ale i v oblastech digitalizace, rozvoje open-source, zelené infrastruktury nebo podpory podnikání. Věřím, že pražské školy a učitelé této šance využijí a oba projekty kvalitu pražského vzdělávání výrazně posunou,” doplňuje radní Vít Šimral.

> „Ze zkušenosti víme, že nejdůležitější fází řízení změn, je realizace strategických opatření. Při ní dochází ke změnám zavedených procesů, postupů a praxí. Projekt iKAP II – Inovace je z tohoto pohledu zásadní, protože pomáhá přímo ve školách ředitelům a učitelům dělat věci jinak, než dosud. Tak, aby prostředí školy, podmínky práce pedagogů i podmínky pro učení žáků byly ještě lepší a postupně se zlepšovaly i výsledky vzdělávání a kvalita škol,” dodává Petr Valenta.
