---
date:         2021-02-09
tags:         
- koronavirus
title:        "Hlavní město spouští vizuální kampaň k očkování proti nemoci covid-19"
image: 	      ustolu.jpg
author:       MHMP
---

V úterý představilo vedení hlavního města Prahy společně se společností DDB Prague, která vytvořila kreativní koncept a poskytla vizuály zcela zdarma, kampaň k očkování proti nemoci covid-19. Ta se zaměřuje výhradně na motivaci široké veřejnosti k očkování, ochranu vlastního zdraví a zdraví blízkých a také vidinu návratu k běžnému způsobu života. Kampaň již v úterý začala v ulicích města a je vedena jako nízkonákladová, na nejnákladnější fázi pro podporu očkování vyčlenilo hlavní město přibližně 600 tisíc korun, do kterých je zahrnuta jak samotná kampaň, tak vytvoření, provoz a rozvoj webové aplikace [ockovani.praha.eu](https://ockovani.praha.eu). Od poloviny února pak budou nasazeny rádiové spoty a využit prostor v tištěných, online médiích a dalších plochách. 

Hlavní město Praha ve spolupráci s agenturou DDB Prague připravilo komplexní informační kampaň o očkování proti nemoci covid-19 pro obyvatele Prahy. Kampaň se zaměřuje na širokou veřejnost a staví na pozitivních emocích a srozumitelnosti, aby se s ní lidé mohli lehce ztotožnit. Hlavními oblastmi jsou typické životní situace, které jsou kvůli pandemii koronaviru omezené, například se jedná o setkávání lidí, různé kulturní události nebo návrat dětí do škol. Hlavní město chce takto postupně oslovovat jednotlivé cílové skupiny dle fází vládní očkovací strategie. První sada vizuálů bude pracovat s motivy rodiny, podnikání a vzdělávání.

> „Koronavirus se našich životů nejrůznějšími způsoby dotýká už téměř rok. Je nutné, aby lidé v této náročné situaci neztráceli naději, že můžeme nemoc společnými silami překonat. To je právě cílem představené kampaně – ukázat, že návrat k životu, na který jsme byli zvyklí, je možný, a výrazně k tomu může pomoci právě očkování. Je to svobodné rozhodnutí každého z nás a mělo by být učiněno na základě relevantních informací, které jsou dostupné například na webu ockovani.praha.eu. Podle mého názoru v této situaci přínosy očkování dalece převyšují jeho možná rizika,“ uvádí primátor hlavního města Prahy Zdeněk Hřib.  

Celkově je kampaň vedena jako nízkonákladová. V alokované částce přibližně 600 tisíc korun je zahrnuto jak vytvoření, provoz a rozvoj webové aplikace ockovani.praha.eu, tak obrazový spot pro seniory, licence na fotografie, vytištění vizuálů pro plochy městského mobiliáře, pronájem dalších ploch, prostor v rádiích, tištěných i online médiích a pronájem obrazovek v budovách nemocnic v hlavním městě. Vizuální kampaň v ulicích již začala a od poloviny února bude pokračovat i v rádiích a dalších médiích.

> „Po roce se dostáváme do kritické fáze boje s pandemií covid-19. Lidé jsou unaveni, přejí si návrat k normálnímu životu. Zároveň ale jsou lidé vystaveni množství neodborných názorů, konspiračním a dezinformačním kampaním, které ohrožují důvěru lidí v očkování. Právě očkování je přitom tou nejrychlejší cestou, jak se vrátit k běžnému, svobodnému životu tak, jak jsme jej znali před pandemií. Představovanou kampaní k očkování mimo jiné suplujeme vládu České republiky, která v komunikaci s občany tragicky selhává,“ říká náměstek primátora hl. m. Prahy pro oblast bezpečnosti Petr Hlubuček.

Praha pro kampaň využije vlastní reklamní plochy městského mobiliáře. Náklady vzniknou v tomto případě pouze s tiskem vizuálů za částku 11 400 korun. Již v minulých dnech bylo představeno také video se seniory, které pro metropoli natočila společnost Boki production za cenu 37 820 korun bez DPH. Využity budou také obrazovky v nemocnicích na území hlavního města Prahy. Za jejich pronájem zaplatí pražský magistrát na měsíc necelých 50 tisíc korun.

> „Očkování bude skutečně účinné jen ve chvíli, kdy bude oočkován dostatečný podíl obyvatel, to z velké části zahrnuje i ty, které onemocnění covid-19 přímo neohrožuje a jejichž motivace k očkování může být právě proto nižší. Z toho důvodu jsme se rozhodli realizovat informační kampaň, která nyní přichází do veřejného prostoru. Chceme být Pražanům oporou v jejich váhání a podpořit jejich rozhodnutí vlastním očkováním posílit celou společnost, zejména nejohroženější skupiny obyvatel, jakými jsou senioři, lidé se sníženou imunitou a další. Sázíme také na spolupráci s praktickými lékaři, o nichž z výzkumu veřejného mínění víme, že díky velké důvěře svých pacientů mohou velmi pozitivně ovlivnit rozhodnutí očkovat se,“ popisuje Milena Johnová, radní hl. m. Prahy pro oblast zdravotnictví a sociální politiku.

Důležitou součástí kampaně jsou stránky ockovani.praha.eu, na kterých lidé naleznou novinky o očkování, základní informace, vyvracení mýtů i jednoduchý návod k registraci na očkování. Webové stránky byly vytvořeny městskou společností Operátor ICT. Celkem za ně hlavní město zaplatilo 114  400 korun bez DPH a měsíční správa vyjde na 22 980 korun.

> „Jelikož se nacházíme v situaci, kdy se nemůžeme spolehnout jen na osvětovou kampaň státu, jsem rád, že se Praha rozhodla vydat i vlastní cestou. Podle nedávného výzkumu se chce nechat očkovat 65 procent Pražanů, což je stále nedostatečné číslo. Proto je důležité pokusit se zbývající část lidí nenásilně přesvědčit a informovat. Obzvlášť, vezmeme-li v potaz, že 81 procent Pražanů se zajímá o informace o očkování, přesto 42 procent Pražanů má pocit nedostatku informací. Pevně věřím tomu, že se podaří tyhle mezery komplexní informační kampaní zaplnit,“ dodává předseda zastupitelského klubu Spojené síly pro Prahu Jiří Pospíšil.

> „Věříme v sílu emocí, z čehož jsme při vytváření kampaně vycházeli. Jejím hlavním motivem je touha žít jako dřív. Právě ta nás jako společnost spojuje i v této jinak rozhádané době. Zároveň však kampaň odkazuje i na zdroje, které poskytnou lidem potřebné racionální argumenty a fakta,“ vysvětluje Darko Silajdžić, ředitel agentury DDB Prague, která poskytla veškeré vizuály hlavnímu městu zcela zdarma k využití.

Do spolupráce se bezplatně zapojila celá řada subjektů včetně DDB Prague. Dopravní podnik hl. m. Prahy vyčlenil pro umístění vizuálů prostor v prostředcích MHD, na stojanech a nástěnkách v metru, hlášení v metru nebo prostor v zaměstnaneckém newsletteru se zásahem asi 10 tisíc zaměstnanců. Bezplatnou pomoc poskytl také Svaz provozovatelů venkovní reklamy formou digitálních i klasických CLV nosičů na exponovaných nástupištích metra a LED obrazovky na frekventovaných úsecích komunikací. Do spolupráce se zapojily i vybrané obchodní řetězce, např. Kaufland, Lidl a další, v tuto chvíli se řeší konkrétní rozsah spolupráce.

> „Nabídku volného využití vizuálů formou otevřených dat směřujeme i na Asociaci krajů České republiky, abychom jim pomohli v této nelehké době šetřit náklady a čas. Všechny kraje mají společný cíl, a tak mohou využít profesionálních vizuálů, které nám pomohla vytvořit agentura DDB Prague,“ uzavírá ředitelka odboru médií a marketingu pražského magistrátu Jana Berková.
