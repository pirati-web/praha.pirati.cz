---
date:         2021-09-16
tags:         
- školství
title:        "Hlavní město získalo ocenění za projekt pocitové mapy v soutěži Zlatý erb 2021"
image: 	      posts/simralerb.jpg
author:       MHMP
---

V rámci 18. ročníku krajského kola soutěže Zlatý erb 2021 o nejlepší webové stránky, elektronické služby a smart projekty měst a obcí získalo hlavní město druhé místo za projekt Pocitová mapa Zdravá Praha 2021. Díky této mapě se mohou lidé až do konce září vyjádřit se on-line k místu, kde žijí, pracují a tráví volný čas, což bude sloužit jako podklad pražskému magistrátu i městským částem pro zlepšení prostředí, kde Pražané tráví čas každý den. Do této chvíle se zúčastnilo projektu přes 5 500 lidí.

Praha získala v krajském kole soutěže Zlatý erb 2021 za projekt Pocitová mapa Zdravá Praha druhé místo. Úspěch v této soutěži, která cílí na digitální služby státní správy, zaznamenaly také městské části. Do celostátního kola soutěže postoupily městské části Praha 15, Praha-Zbraslav a Praha 2 v kategorii elektronické služby a projekty Smart City s Encyklopedií Prahy 2.

> „Chytré město si musí zvolit efektivní nástroje, jak zjistit, co chtějí jeho občané. Velmi mne proto těší, že Pocitová mapa Prahy získala významné ocenění v tak tradiční a etablované soutěži, jako je Zlatý Erb. Pocitovou mapu máme spuštěnou teprve chvilku, ale už teď dodává potřebná data, co je třeba v našem veřejném prostoru změnit a jak se při utváření dále ubírat,“ říká radní hl. m. Prahy pro oblast podpory podnikání Vít Šimral.

Pocitová mapa je nástroj, který v České republice funguje již několik let a zkušenost s ním má řada měst a obcí. Pomocí pocitové mapy mohou města sbírat zpětnou vazbu od svých občanů. Ti se vyjadřují k tomu, jak se jim ve městech žije či kde tráví volný čas a případně vidí příležitosti ke zlepšení. V rámci hlavního města v pocitové mapě vyjádřilo svůj názor více jak 5 500 Pražanů, kteří označili přibližně 90 000 míst, která jsou pro ně důležitá. U přibližně 30 000 míst pak vyjádřili své konkrétní podněty. Počet zapojených v Praze může být navíc ještě vyšší, jelikož hlasování končí až 30. září tohoto roku.

> „Úspěch pražské pocitové mapy v krajském kole soutěže Zlatý erb považuji za ukazatel, že projekty, ve kterých můžou on-line participovat občané a vyjádřit názor na své okolí, jsou smysluplné a je o ně mezi obyvateli zájem. O to víc mě ocenění Prahy v této soutěži těší,“ dodává radní hl. m. Prahy pro oblast bydlení a transparentnosti Adam Zábranský.

Vítězové celostátního kola Zlatého erbu 2021 budou slavnostně vyhlášeni na konferenci Internet ve státní správě a samosprávě v pondělí 20. září 2021 v Hradci Králové. Další informace o soutěži Zlatý erb 2021 najdete na [www.zlatyerb.cz](https://www.zlatyerb.cz).

### Výsledky krajského kola Zlatého erbu v Praze

**Kategorie Nejlepší webové stránky města:**

* MČ Praha 12
* MČ Praha 15
* MČ Praha 22

**Kategorie Nejlepší webové stránky obce:**

* MČ Praha-Zbraslav
* MČ Praha-Kunratice
* MČ Praha-Dolní Počernice
 
**Kategorie nejlepší elektronická služba a projekt Smart City:**

* MČ Praha 2: Encyklopedie Prahy 2
* Praha, hl. m.: Pocitová mapa Zdravá Praha 2021
* MČ Praha 12: Výstavba – stavební projekty
