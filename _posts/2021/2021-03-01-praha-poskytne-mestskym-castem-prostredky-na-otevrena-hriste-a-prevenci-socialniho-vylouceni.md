---
date:         2021-03-01
tags:         
- školství
title:        "Praha poskytne městským částem 4,6 milionu korun na otevřená hřiště a prevenci sociálního vyloučení"
image: 	      vitsimral5.jpg
author:       MHMP
---

Rada hl. m. Prahy v pondělí 1. března schválila Program otevírání hřišť a prevence sociálního vyloučení pro městské části hl. m. Prahy. V letošním roce se Program zaměří na dva tematické okruhy, a to konkrétně Fond solidarity – prevence sociálního vyloučení ve školách zřízených městskými částmi hl. m. Prahy včetně škol mateřských a Otevírání hřišť provozovaných základními školami zřizovanými městskými částmi za účelem mimoškolních aktivit pro širokou veřejnost. Celkově se jedná o částku ve výši přibližně 4,6 milionů korun.

První program k prevenci sociálního vyloučení ve školách zřízených městskými částmi hl. m. Prahy včetně škol mateřských má zamezit negativním vlivům spojených se sociálním vyloučením dětí a žáků škol zřizovaných městskými částmi hl. m. Prahy, jejichž rodinné majetkové poměry nedovolují dětem účast na školní akci. Podpořeny mohou být vícedenní akce, jako jsou například lyžařský výcvik, škola v přírodě, školní výlet či adaptační kurz, ale i jednodenní akce, jako jsou například divadelní představení, návštěva muzea, výstavy nebo kina. Na tento program bude vyčleněno celkem 214 500 korun.

Účelem grantového programu k otevření školních hřišť je pak zlepšení přístupu obyvatel ke sportování a k aktivně strávenému volnému času především dětí a mládeže. Sportovní hřiště se k využití veřejnosti poskytne zdarma s tím, že úhrada vzniklých nákladů (výdajů) bude základní škola zřízených městských částí spolufinancována padesáti procenty ze strany hlavního města. Provozovatelem školního hřiště však musí být základní škola, nesmí být spravováno jinou organizací. Na tento program je alokováno celkem 4 407 400 korun.

> „S dnes schváleným programem souvisí i aktuální otázka otevření dětských hřišť na území hlavního města Prahy. Vše se bude odvíjet od aktuální pandemické situace. Praha chce dětská hřiště ponechat otevřená, ale rád bych apeloval na rodiče, aby se drželi pravidel 3R, dodržovali mezi sebou rozestupy a i na hřišti měli nasazeny respirátory. Jen rozumný přístup dospělých zaručí, že pro děti zůstanou hřiště otevřená. V současné době jsou hřiště převážně otevřená s doporučeními o dodržování bezpečnostních opatření. Pokud by se ukázalo, že opatření dodržována nejsou, budou se muset zavřít,“ uvedl radní hl. m. Prahy pro oblast školství Vít Šimral
