---
date:         2021-02-19
tags:         
- školství
- koronavirus
title:        "Praha požaduje větší autonomii pro zřizovatele škol při testování žáků a studentů na koronavirus"
image: 	      vitsimral5.jpg
author:       MHMP
---

Na základě vyhodnocení včerejšího testování žáků na koronavirus na území městské části Praha 9 Zastupitelstvo hl. m. Prahy (ZHMP) přijalo usnesení, ve kterém pověřuje pražské radní, aby vyzvali vládu k zajištění změny v procesu testování studentů škol na území hlavního města. Školy by díky tomu na základě pokynu zřizovatele měly získat větší svobodu ve volbě druhu a způsobu testování svých žáků s ohledem na reálnou validitu forem testování, nejen podle nejnižší ceny a harmonogramu dodávek tak, jak je poptává vláda. Zastupitelstvo také odsouhlasilo pokračování pilotního testování studentů s cílem realizovat anonymní porovnání jejich vypovídací hodnoty.

> „Po zkušenostech s tím, jakým způsobem pan premiér koordinoval očkování, žádáme větší autonomii pro Prahu v zajištění testování žáků a studentů při jejich návratu do škol. Vítám iniciativu ze strany městských částí v oblasti testování žáků. Aby se podařilo zajistit efektivní návrat dětí do škol, musejí být ruku v ruce s testováním školáků také očkováni pedagogičtí i nepedagogičtí pracovníci. Příští týden budeme v Praze pokračovat v anonymním testování studentů, data následně vyhodnotíme,” uvádí primátor hl. m. Prahy Zdeněk Hřib.

> „Pilot v Praze 9 jsme financovali z rozpočtu hlavního města, proto jsme si mohli vyzkoušet i postup, se kterým vláda nepočítá – testování dětí doma ještě před příchodem do školy. Takovou volbu by měli zřizovatelé dostat i v okamžiku, kdy testy budou placeny ze státního rozpočtu,” pokračuje Vít Šimral, radní hl. m. Prahy pro oblast školství.

> „Chceme, aby vláda umožnila místním samosprávám zvolit nejvhodnější způsob testování podle místních podmínek. Koronavirus tu s námi je a jen tak nezmizí. Proto musíme umožnit pražským studentům metody testování, které v praxi opravdu fungují a zároveň představují šetrnou formu nezávisle na věku dětí,” říká Tomáš Portlík, místostarosta městské části Praha 9.

Oblast testování žáků na koronavirus v současné době podléhá velkému tlaku šířením různých dezinformací. Všechny informace jak o očkování, tak o testování žáků, jsou průběžně aktualizovány na webu ockovani.praha.eu, a to ve spolupráci s odborníky a institucemi, které se dlouhodobě věnují vyvracení fake news a hoaxů.

> „Požadavek naočkovat před otevřením pedagogické i nepedagogické pracovníky je pro mne osobně zásadní hranice bezpečnosti při otevírání škol. Vláda by rozhodně měla tuto skupinu v očkovacím plánu brát v potaz, protože právě učitelé jsou také jistým způsobem v první linii boje s koronavirem,“ doplňuje Mariana Čapková, předsedkyně Výboru pro výchovu a vzdělávání ZHMP.

> „Pilotní testování v Praze 9 jsme uskutečnili v MŠ Veltruská a ZŠ Litvínovská. V mateřské škole bylo osloveno 140 dětí a šestnáct zaměstnanců. Své děti odmítlo testovat 29 rodičů, s testem souhlasilo 111. Odevzdání testu bylo dobrovolné, 87 odevzdaných testů bylo negativních, 24 testů rodiče neodevzdali. Na základní škole v 1. a 2. třídách bylo osloveno 108 rodičů žáků, testy odmítli čtyři. 98 testů bylo negativních a šest testů nebylo odevzdáno,” dodává Zdeněk Davídek, radní pro oblast školství Prahy 9.
