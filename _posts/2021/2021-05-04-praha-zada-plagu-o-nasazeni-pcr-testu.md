---
date:         2021-05-04
tags:         
- školství
- koronaviru
title:        "Praha žádá ministra Plagu o nasazení PCR testů, které by mělo doprovázet zrušení rotační výuky ve školách"
image: 	      vitsimral3.jpg
author:       MHMP
---

Jménem hlavního města Prahy byl dnes ministru školství Robertu Plagovi odeslán dopis s žádostí o plošné nasazení PCR testů, které zaručí bezpečnější prostředí ve školách a školských zařízeních, jak již bylo dříve avizováno v dopisech zaslaných začátkem března a v polovině dubna. Současně s tím město požaduje i ukončení rotačního systému výuky tak, aby se žáci mohli účastnit prezenční výuky v tomto školním roce již trvale. Na tomto návrhu se shodli představitelé hlavního města a devatenáct jeho městských částí.

Představitelé hlavního města Prahy a městských částí se shodují na tom, že PCR testování z důvodu své vyšší senzitivity k výskytu koronaviru u bezpříznakových jedinců vytváří ve školách bezpečnější prostředí, než při plošném testování antigenními testy. 

> „Proběhlé nebo stále probíhající piloty například v městských částech Praha 3, 6, 7, 9 a 10 nám také ukazují, že děti a jejich rodiče z důvodu výrazně vyššího uživatelského komfortu preferují odběr vzorku ze slin, než z nosu, což je další nespornou výhodou v Praze používaných PCR testů oproti testům dodaným školám Státní správou hmotných rezerv. Dále se ukázalo, že díky vytvoření dostatečné poptávky lze snížit cenu PCR testů a pobízet tak laboratoře k vytváření násobně vyšších kapacit pro jejich analýzu, čímž odpadá i hlavní argument, na jehož základě byly vládou původně pro testování ve školách zvoleny antigenní testy,” uvedl pražský radní pro oblast školství Vít Šimral.

Podle Prahy by se díky PCR testování mohl ukončit i rotační systém výuky a prezenční výuka ve školách by měla být už trvale, bez přechodu na distanční výuku každý druhý týden. 

> „Vede nás k tomu nejen potřeba, aby děti mohly co nejvíce využít zbývajících týdnů školního roku k socializaci a obnovení vztahů v třídním kolektivu, ale i logistické problémy se současně probíhající rotační výukou na 1. a 2. stupni základních škol, které zatěžují nejen školy, ale ve významné míře i rodiče. Obzvláště u vícečetných rodin současný model rotace vůbec nenapomáhá tomu, aby se dospělí mohli po dlouhých měsících, kdy doma pečovali o své děti při distanční výuce, vrátit alespoň na některé dny v týdnu opět do práce,” doplnil radní Vít Šimral, na jehož popud tento apel vznikl.

Včerejším dnem se v Praze a šesti vybraných regionech vrátili zpět do lavic žáci druhého stupně základních škol či nižších stupňů víceletých gymnázií, a to pod podmínkou rotační výuky, při které se jednotlivé třídy střídají týden doma a týden ve škole. Od příštího pondělí by měly následovat další kraje, které splní stanovená kritéria.
