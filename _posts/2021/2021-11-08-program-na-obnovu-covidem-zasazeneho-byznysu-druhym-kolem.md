---
date:         2021-11-08
tags:         
- ekonomika
title:        "Program na podporu covidem zasaženého byznysu DoToho! pokračuje druhým kolem"
image: 	      7hrib.jpg
author:       MHMP
---

Program na podporu covidem zasažených firem DoToho!, který letos do konce prázdnin pomohl 124 podnikatelům, má pokračování. Koronavirová krize totiž zdaleka neskončila a cílenou pomoc s oživením byznysu formou bezplatného odborného poradenství od předních tuzemských podnikatelů a expertů žádají další tuzemské společnosti. Na pokračování vzájemné spolupráce mezi hl. m. Prahou, Pražským inovačním institutem a byznysovým centrem Opero v realizaci projektu, se dnes shodli pražští radní. 

Do druhého kola programu, které odstartovalo už minulý týden, se mohou hlásit firmy s obratem od 3 do 300 milionů korun, podobně jako tomu bylo v kole prvním. To začalo letos v březnu a celkem se ho účastnilo 124 firem, které mají dohromady více než 1 700 zaměstnanců a jejich průměrný obrat je 25 milionů korun.

> „Hlavní město se během pandemie kromě práce na zajištění co největší bezpečnosti obyvatel aktivně věnuje i podpoře podnikatelů zasažených vládními proticovidovými opatřeními. Jedním z nástrojů pomoci je právě bezplatný mentoringový program DoToho! Těší mě, že radní dnešním rozhodnutím dali zelenou pokračování projektu, který už za sebou má dobré výsledky z předchozích měsíců,” říká Zdeněk Hřib, primátor hlavního města Prahy.

> „Velice si cením zájmu, který byl o tento program projeven a vítám vyhlášení jeho druhého kola. V této přetrvávající kritické době je třeba pomoci firmám v udržení se na trhu a podpořit jejich růst. Řada podnikatelských aktivit byla díky pandemii koronaviru pohřbena a samotní podnikatelé se cítí nejistí, protože se situace nelepší. Praha na ně nezapomíná a vytváří krátkodobé i dlouhodobé formy podpory pro malé a střední podniky, protože ti jsou páteří pražské ekonomiky,“ uvádí pražský radní pro oblast podpory podnikání Vít Šimral.

Program vznikl z iniciativy pražského byznysového centra Opero, za nímž stojí bývalý manažer poradenských firem a investor Pavel Přikryl s jedním z nejúspěšnějších tuzemských podnikatelů Pavlem Bouškou (VAFO) a Pražského inovačního institutu v čele s Bobem Kartousem.

> „Důvodů proč nyní vyhlašujeme druhé kolo programu je několik. V prvním kole jsme jednak nebyli schopni uspokojit všechny zájemce a zároveň vnímáme, že situace tisíců malých a středních firem je v současné době v důsledku covidu stále nestabilní,“ říká Pavel Přikryl. Zároveň podobně široký a velkorysý program v tuzemsku neexistuje.

Podle druhého ze spoluautorů Boba Kartouse se má program DoToho! postupně vyvinout do dlouhodobé podpory malých a středních firem. „Dlouhodobou koncepci již nyní připravujeme,” doplňuje Bob Kartous.

Program, jehož druhé kolo se uskuteční do konce února příštího roku, bude i nadále pro podnikatele zdarma. Velkým lákadlem je účast špičkových expertů z řad majitelů firem a seniorních manažerů, kteří pomáhají firmám hledat nové rozvojové aktivity. V prvním kole působilo celkem 142 mentorů a velká část mentorů pokračuje i v druhém kole a stále se mohou hlásit další.

Projekt DoToho! zahrnuje několik stupňů poradenství, které dohromady vytvářejí jedinečný a funkční celek. Mentory, kteří pomáhají definovat oblasti, na které se mají firmy zaměřit a které jim umožní jejich rozvoj, a dále pak experty. Konkrétní rady od vybraných expertů se již zaměřují na oblasti, kde má dojít ke změnám. I jejich vstupní konzultace jsou zdarma. Součástí platformy jsou také odborné semináře a přednášky s tématy jako nastavení obchodních procesů, řízení lidí, zahraniční expanze, digitální marketing, brand management či online prodej.

Nejčastější motivací pro zapojení do prvního kola programu byl významný pokles tržeb v roce 2020 v důsledku pandemie, a tedy snaha o oživení byznysu. V mnoha řešených případech již nyní firmy dosáhly pozitivních změn. 

> „Dokázali jsme propojit mentory s firmami tak, že si sedli lidsky i byznysově a dnes už v mnoha případech můžeme vidět konkrétní výsledky jejich spolupráce. Jelikož vidíme, že to funguje a zájem firem i mentorů je stále velký, rozhodli jsme se proto spustit na podzim další kolo projektu,“ říká Pavel Přikryl.

Program DoToho! je pro firmy zdarma díky podpoře hl. m. Prahy, projektu Prague Smart Accelerator hrazeného z fondů EU a vybraných firem jako Google, Pražská energetika, Česká spořitelna, ABRA Software, Havel & Partners či Arbol Capital. Nad programem, který se stane součástí pražské inovační strategie, převzal záštitu pražský primátor Zdeněk Hřib.


