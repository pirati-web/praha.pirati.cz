---
date:         2021-02-22
tags:         
- škoslství
title:        "Praha dá letos na volnočasové granty 41 milionů"
image: 	      vitsimral2.jpg
author:       MHMP
---

Rada hl. m. Prahy na svém jednání dne 22. února 2021 odsouhlasila návrh na poskytnutí dotací v rámci Programu podpory využití volného času 2021. Celkově se jedná o částku 41 milionů korun. Žádosti o poskytnutí dotací v oblasti volného času dětí a mládeže sice obsahují většinou opatření i akce, které se možná neuskuteční v návaznosti na přetrvávající pandemickou situaci, nicméně v rámci grantové podpory se počítá s určitým rozvolněním vládních opatření.

> „Dotace na podporu aktivit dětí ve volném čase plní velmi důležitou roli při zajištění finančně náročného chodu jednotlivých dětských a mládežnických oddílů a kroužků, které působí pod nestátními neziskovými organizacemi. Finanční prostředky jsou poskytovány na základě jednoletých dotačních smluv, ale v drtivé většině případů se jedná o každoroční žadatele a dlouhodobé partnery hlavního města, jako jsou skautské oddíly, Tomíci nebo mládežnické skupiny dobrovolných hasičů,“ uvedl radní hl. m. Prahy pro oblast školství a sportu Vít Šimral.

Prostřednictvím tohoto programu jsou řešeny nejen základní podmínky pro pravidelnou činnost neziskových organizací, které pracují s dětmi a mládeží ve volném čase, jako jsou provozní náklady, opravy, údržba, ale i podpora příměstských táborů nebo táborů a víkendových akcí mimo hlavní město. Zároveň podporuje jednorázové akce v Praze a pořádání vícedenních akcí zaměřených na výchovu k aktivnímu životnímu stylu, které umožní dětem trávit volný čas v přírodě mimo město. Zaměřuje se i na účast kolektivů dětí a mládeže na prezentačních a soutěžních akcích v zahraničí. Nově je zařazena Podpora vzdělávání pracovníků pracujících s dětmi a mládeží v oblasti volnočasových aktivit, konkrétně rozvoj vedoucích a instruktorů aktivit ve volném čase – vedení kroužků, kurzů, oddílů, akcí nebo táborů.
