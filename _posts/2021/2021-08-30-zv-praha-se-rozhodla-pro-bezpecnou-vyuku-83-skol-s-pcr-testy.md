---
date:         2021-08-30
tags:         
- školství
title:        "Praha chce ve školách zajistit stabilní a bezpečnou výuku po celý rok. Pro PCR testy se rozhodlo 83 škol"
image: 	      vitsimral2.jpg
author:       MHMP
---

I v novém školním roce 2021/2022 hl. m. Praha podporuje bezpečnější a ověřenou formu PCR testování, která zajistí trvalý chod na školách, o nějž hlavní město dlouhodobě usiluje. Přes období letních prázdnin proto metropole komunikovala se zástupci jednotlivých městských částí a se zástupci poptávaných laboratoří o možnostech a kapacitách, které byly následně zřizovatelům nabídnuty pro jejich možné využití, jako tomu bylo na jaře. 

> „Čísla hovoří jasně, o PCR testování žáků a studentů je v Praze ze strany vedení škol velký zájem. Pro tuto metodu testování se rozhodlo k dnešnímu dni zatím 83 škol. Pokud bude nutné děti testovat i v průběhu roku, doufám, že metodu PCR využijí postupně i další školy,” říká Zdeněk Hřib primátor hl. m. Prahy.

> „Je dost možné, že na podzim budeme čelit čtvrté vlně pandemie koronaviru. Děti se musí vzdělávat a mít zajištěnou kontinuální prezenční výuku. Vládou navržený systém rotační výuky byl zatěžující jak pro školy, tak pro děti i jejich rodiče, kteří se potřebovali vrátit do svého zaměstnání a neřešit logistické problémy spojené s online výukou. Tomuto scénáři se snažíme zabránit a i v novém školním roce máme opět ambici zavést v co nejvíce školách bezpečnější a vhodnější testování metodou PCR,” uvádí pražský radní pro oblast školství Vít Šimral.

> „Zásadní je, aby vláda dodržela své slovo. Podobně jako na jaře i teď přislíbila ředitelům příspěvek ve výši 200 korun za test, školy ale na proplacení musely dlouhé měsíce čekat. Proto jsme ministerstvo požádali o urychlenou nápravu situace. Věřím, že už nebudou nikdy nechávat školy na holičkách,” dodává primátor hlavního města Prahy Zdeněk Hřib.

Hlavní město po celou dobu pandemie věnuje zvýšenou pozornost pomoci rodičům a jejich dětem, školám i městským částem. V rámci podpory očkování obyvatel připravilo mobilní očkovací autobus, který na řadě míst v Praze a v jeho městských částech umožňuje lidem nechat se zdarma a bez registrace naočkovat proti onemocnění covid-19. Tuto možnost nabídlo i pražským základním školám.

Na začátku druhé vlny pandemie koronaviru Praha uzavřela se společností Vodafone Memorandum o nákupu prvních pěti set kusů modemů s datovými balíčky pro školy zřizované magistrátem, a to po dobu 9 měsíců, do konce školního roku. Obdobná nabídka byla sjednána i pro základní školy zřizované městskými částmi. V rámci minimalizace technických problémů, které komplikovaly distanční výuku, Praha ve spolupráci s pražskými domy dětí a mládeže vytvořila web www.pomocskolam.cz, prostřednictvím které mohli jak učitelé, tak i žáci požádat o technickou pomoc. Další úlevou byla i možnost stravování, kdy žáci i pedagogové mohli využívat školní jídelny a využít nabídky zajištění teplého oběda za příznivé ceny. Pod záštitou hl. m. Prahy a Pedagogicko-psychologické poradny pro Prahu 10 vznikl web www.spoludoma.cz, které zprostředkovávají odpovědi na nejčastěji kladené otázky v oblasti domácího vzdělávání – tipy a rady. Během letních prázdnin město nabídlo školám také možnost využití 140 kusů vyřazených magistrátních počítačů. 
