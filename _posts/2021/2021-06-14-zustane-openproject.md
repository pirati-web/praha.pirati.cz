---
date:         2021-06-14
tags:         
- informatika
title:        "Hlavní město bude nadále efektivně řídit své projekty díky open source OpenProject"
image: 	      posts/8hrib.jpg
author:       MHMP
---

Rada hl. m. Prahy na pondělním jednání schválila prodloužení podpory pro open source software OpenProject. I nadále ji bude pro hlavní město spravovat městská společnost Operátor ICT, a.s. (OICT). Tímto krokem je zabezpečen plynulý chod systému OpenProject, ze kterého Praha využívá pravidelné reportingové sestavy prostřednictvím Datové platformy Golemio. Vybrané informace z této platformy se budou zobrazovat na webu [pragozor.cz](https://www.pragozor.cz/).

Vedení hlavního města využívá systém OpenProject ke sběru, evidenci a vizualizaci dat o klíčových projektech uskutečňovaných Magistrátem hl. m. Prahy a jeho příspěvkovými organizacemi. Zároveň prostřednictvím propojení s webovým rozhraním umožňuje jednoduchý přehled o aktuálním postupu na právě řešených projektech.

> „V oblasti řízení projektů na magistrátu dříve panoval velký chaos a všechno se neuvěřitelně táhlo. Díky OpenProjectu už na projekty vidíme a daří se je posouvat rychleji. V tuto chvíli je v OpenProjectu evidováno skoro tři sta projektů především v oblasti digitalizace, inovací, smart city, dopravy a dotací. Daří se nám dosahovat maximálně efektivního a koordinovaného postupu v řízení projektů, od jejich přípravy až po jejich schválení, realizaci a ukončení,“ uvedl primátor hl. m. Prahy Zdeněk Hřib.

OpenProject je open source a tzv. freeware, tedy software, za který není třeba platit licence. Správu a rozvoj systému OpenProject bude i nadále zajišťovat městská společnost OICT podle Radou schválené smlouvy na dobu určitou do 31. 12. 2022, s možností automatické prolongace.

> „Nedílnou součástí reportingových sestav ze systému OpenProject je on-line datové propojení do oficiální pražské Datové platformy Golemio. Zveřejňované informace tak nebudou sloužit pouze k praktickému využití příslušnými odbory Magistrátu hlavního města Prahy, ale i nejširší veřejnosti,“ vysvětlil generální ředitel OICT Michal Fišer.

 
