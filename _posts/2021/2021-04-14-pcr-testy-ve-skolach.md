---
date:         2021-04-14
tags:         [Pandemie Covid-19, Školství]
title:        "Zajistit do škol PCR testy a více termínů přijímaček na vysoké školy. Zástupci školské komise jednali o možných změnách"
image: 	      posts/skola.jpg
author:       MHMP
---

V úterý 13. dubna 2021 se uskutečnilo letošní druhé online jednání Školské komise Asociace krajů České republiky. Spolu s hejtmany jednotlivých krajů a zástupců Ministerstva školství, mládeže a tělovýchovy se řešily hlavně aktuální témata z oblasti vzdělávání.

V tuto chvíli hl. m. Praha aktivně řeší otázku možného testování žáků ve školách PCR testy. Proto mezi jeden z hlavních bodů bylo zařazeno právě to. 

> „Na základě zjištěných dat z pondělního testování ve školách, z jehož vzešlo 15 pozitivních žáků z celkového počtu kolem 35 tisíc už teď víme, že to neodpovídá modelům míry promořenosti české populace. Ukazuje se, že používat tyto antigenní testy na bezpříznakové jedince znamená, že se ve školách budou pravděpodobně objevovat nákazy, aniž bychom o tom věděli. Rádi bychom proto začali pražské školy připravovat na vhodnější PCR testování. Kapacity v pražských laboratořích jsou dostatečné natolik, abychom mohli minimálně testovat ty nejmladší ročníky, ale zároveň vidím problém ve financování těchto testů, protože nejsou uvedeny v úhradové vyhlášce a financovat to z rozpočtu hlavního města není možné,” uvedl pražský radní pro oblast školství Vít Šimral.

Na této otázce testování formou PCR testů se společně shodli i Školská komise Asociace krajů České republiky (AKČR) a zástupci ministerstva školství. Forma PCR testů už byla obsažena i v prvních metodikách připravovaných ministerstvem školství a je brána jako jedna z bezpečných pro udržení prezenčního vzdělávání. Rozhodující ale bude postoj ministerstva zdravotnictví, jehož zástupci na jednání nebyli přítomni.

Zástupci školské komise AKČR si včerejším dnem také odhlasovali podpoření apelu České asociace školské unie a středoškolských organizací na přehodnocení postojů a umožnění studentům více termínů přijímacího řízení na vysoké školy tak, aby se vzhledem k posunutí termínů u maturitních zkoušek, mohli všichni maturanti ke zkouškám dostavit.
