---
date:         2021-04-23
tags:         
- primátor
title:        "Primátor Hřib vyvrací nepravdivé informace o nákupu rodinného domu"
image: 	      hrib3.jpg
author:       Zdeněk Hřib
---

Před koupí chátrajícího rodinného domku o zastavěné ploše 63 metrů čtverečních se zahradou v pražských Kyjích od původního majitele pana Václava Augustina jsem zcela standardně v roce 2015 odpověděl na inzerát realitní kanceláře. Prodávající dorazil na prohlídku s realitní makléřkou a u podpisu smlouvy měl svoji advokátku. Dohodnutá prodejní cena (4,2 milionu Kč) byla dokonce vyšší než posudek na cenu předložený při jednání původním majitelem. Za pana Augustina jsem zaplatil i daň z převodu nemovitosti, kterou v té době měl podle zákona platit prodávající. Odmítám, že bych na původního majitele vyvíjel jakýkoliv nátlak. Naopak už v roce 2014 zkoušel pan Augustin prodat tuto nemovitost jistému panu S. Ch. z Brna, kterému [podepsal s ověřeným podpisem i zástavní smlouvu](/assets/pdf/zasta1.pdf) s bankou k [hypotéce na tento dům](/assets/pdf/zasta2.pdf) a nechal ji vložit do katastru nemovitostí. Z tohoto prodeje však sešlo a následně pan Augustin prodal chátrající nemovitost znovu, tentokrát mně a mé manželce. 

(PDF zástavní smlouvy S. Ch. z katastru, návrhu na vklad a prohlášení) 

Původní majitel pan Augustin v chátrajícím domku v době jeho prodeje dne 1. 9. 2015 už dávno nebydlel. Vlastnil totiž několik jiných nemovitostí v Praze. Tento dům mu sloužil jako ubytovna pronajímaná zahraničním dělníkům a současně jako sklad haraburdí, nakupovaného na bleším trhu za příjmy z tohoto pronájmu. Jednoho dne však množství haraburdí vytlačilo nájemníky a původní "ekonomický model" tohoto koloběhu peněz a haraburdí se zhroutil. Nemovitost byla v okamžiku jejího zpřístupnění v neuvěřitelně zanedbaném stavu. 

![Nepořádek v domě](/assets/img/posts/v-dome-2.jpeg "Nepořádek v domě")
![Nepořádek v domě](/assets/img/posts/v-dome-1.jpeg "Nepořádek okolo domu")

Nabídl jsem původnímu majiteli panu Augustinovi nadstandardně dlouhou dobu rok a půl na vyklizení nemovitosti od jeho věcí (tedy do 1. 3. 2017) a tento závazek z kupní smlouvy jsem dodržel. Již před podpisem kupní smlouvy jsem opakovaně pomáhal panu Augustinovi s nafocením věcí a [vyvěsil jsem inzeráty dle jeho instrukcí na internetových bazarech](/assets/pdf/inzerat.pdf). Díky tomu se mu podařilo část věcí zpeněžit. Větší část věcí nicméně tvořil zcela neprodejný odpad.
 
![Ukázka inzerátu](/assets/img/posts/inzerat-auto.jpg "Ukázka inzerátu")

Po zaplacení nemovitosti a převodu vlastnického práva na katastru jsem ponechal panu Augustinovi zapůjčeny klíče, aby si mohl zbylé haraburdí vyklidit. Dodnes mi ty klíče nevydal, přestože se k tomu zavázal při podpisu smlouvy. Odmítnul mě také vpustit do již mého domu i rok po jeho zaplacení, když jsem jej žádal o přístup dovnitř pro přeměření interiéru pro účely plánované rekonstrukce. Nechtěl jsem mu nicméně dávat žádné záminky ke zpochybnění dodržení dohody z mé strany a zámky jsem proto vyměňoval až 28. 3. 2017, tedy skoro měsíc po uplynutí lhůty k vyklizení domu dle smlouvy jeden a půl roku ode dne jeho prodeje. 

![Výměna zámků](/assets/img/posts/zamky.jpeg "Účtenka za výměnu zámků")

Většinu nepořádku z pozemku u domu jsem již na své náklady zlikvidoval. Zůstaly tam pouze věci, u kterých projevil pan Augustin v lednu 2020 zájem si je odvézt. Od té doby uběhl více než rok a původní majitel pro odvoz těchto věcí neudělal vůbec nic, přestože pozemek má zpřístupněn a může si je sám odvézt kdykoliv. Dle smlouvy bych tyto věci mohl okamžitě zlikvidovat, ale snažím se neustále s panem Augustinem dohodnout, přestože on na mě posílá právníky a bohužel není ochoten spolupracovat. V kupní smlouvě je přitom jasně napsáno, že původní majitel pan Augustin mi má poskytnout součinnost například s odstraněním vraku dodávky z pozemku, aby mohl být zlikvidován a odhlášen z evidence vozidel. Pan Augustin ale bohužel už 5 let nereaguje na mé výzvy k této součinnosti a nepřebírá ani poštu, což znemožňuje likvidaci vraku dodávky na pozemku. 

![Speciální signalizace pro tramvaje a busy](/assets/img/posts/neprevzaty-dopis.jpeg "Nepřevzatý dopis")

Pan Augustin na mne namísto odklízení svých věcí podal v této věci žalobu a požaduje další peníze za haraburdí ponechané na pozemku a v domě a jeho právník se intenzivně snaží o medializaci tohoto soudního sporu. Mám obavu, že pan Augustin zřejmě sedl někomu na lep, protože jeho právní zástupce Norbert Naxera je známá figurka dezinformační scény a vystupuje jako řečník na různých shromážděních konspiračních teoretiků. Opakovaně neúspěšně kandidoval za různé, dle mého mínění, až extremisticky laděné politické strany. Například v roce 2006 neúspěšně kandidoval v parlamentních volbách za Národní stranu, kterou o několik let později Nejvyšší správní soud rozpustil. Dále kandidoval ve volbách například za republikány Miroslava Sládka (krajské volby 2016) a SPD (krajské volby 2020) - vždy neúspěšně. Politický podtext žaloby je tedy zjevný. 

### Odkazy 

* [Článek na Respektu o Norbertu Naxerovi](https://gisat.blog.respekt.cz/norbert-naxera-jako-bezpartajnik-neuspesne-kandidoval-za-krajne- pravicovou-narodni-stranu-nyni-kandiduje-za-spd/)
