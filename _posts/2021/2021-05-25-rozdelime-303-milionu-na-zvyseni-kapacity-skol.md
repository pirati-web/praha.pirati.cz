---
date:         2021-05-25
tags:         
- školství
title:        "Praha rozdělí městským částem 303 miliony korun na zvýšení kapacity škol"
image: 	      vitsimral6.jpg
author:       MHMP
---

Rada hl. m. Prahy schválila návrh reflektující aktuální poptávku po navyšování kapacit základních škol. Hlavní město pro tento účel poskytne desítce městských částí dotace v celkové výši 303 miliony korun.  

> „Potřeba navyšovat kapacity ve školách je dána demografickým vývojem a nárůstem počtu obyvatel, na který hlavní město musí reagovat a pomoci tak městským částem zajistit dostatek míst pro plnohodnotnou výuku, aby děti nemusely dojíždět daleko od svých domovů nebo se chodit stravovat do jiné budovy, než ve které se učí. Tato dotace pomůže například Praze 10, která obdrží 80 milionů korun na rekonstrukci budovy secesní školy na Strašnické, Praze 9 pomůžeme stejnou částkou na novou mateřskou a základní školu U Elektry a Praze–Čakovicím 35 miliony na dostavbu Základní školy Dr. Edvarda Beneše,” uvedl radní pro školství Vít Šimral. 

Investiční dotace se týkají městských částí Praha 3, 7, 9, 10, 11, 13, 14, 18, Praha-Čakovice a Praha-Kolovraty.

Rozdělení finanční rezervy je založeno na vyhodnocení školských projektů a žádostí o příspěvek zaslaných městskými částmi odboru školství, mládeže a sportu Magistrátu hl. m. Prahy. Žádosti byly posuzovány z hlediska jejich potřebnosti a stavební připravenosti.
