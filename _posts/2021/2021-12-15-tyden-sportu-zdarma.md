---
date:         2021-12-15
tags:        
- sport
title:        "Pražané se budou opět více hýbat díky akci Týden sportu zdarma"
image: 	      posts/vitsimral3.jpg
author:       MHMP
---
 
Na území hlavního města je nespočet možností, kam vyrazit za sportem. Od soboty 25. prosince až do pátku 31. prosince 2021 bude navíc již tradičně široká nabídka sportovního vyžití zcela zdarma. Bude tak příležitost zahrát si například beach volejbal, squash, vyzkoušet si bouldering nebo si jít třeba zacvičit. Hlavní město Praha totiž pořádá třináctý ročník akce Týden sportu zdarma, do které se zapojí několik desítek sportovišť na území hlavního města.

> „Tento malý vánoční dárek umožní sportovním nadšencům využít od 25. do 31. prosince všemožná sportoviště v Praze zdarma. Je to ideální příležitost, jak si vyzkoušet nějaký nový sport, udělat něco pro své zdraví či shodit přebytečná kila z vánočního cukroví,” říká radní pro oblast školství a sportu Vít Šimral.

Závěr roku si obyvatelé hlavního města budou opět moci naplno užít i se sportem, při kterém se pobaví a zároveň budou mít dobrý pocit z aktivního pohybu. Navíc se nabízí skvělá příležitost, vyzkoušet si bezplatně různé sporty a třeba některý z nich začít dělat pravidelně.

Týden sportu zdarma je projekt, který se koná ve spolupráci s vybranými provozovateli sportovních zařízení působících na území hlavního města Prahy. Ti v posledním prosincovém týdnu nabídnou Pražanům volné vstupy. Pražané tak mohou na jednotlivá sportoviště vyrazit od soboty 25. prosince až do pátku 31. prosince 2021.

V případě některých sportovišť je vzhledem k jejich kapacitě vyžadována telefonická či online rezervace. Přístup zdarma rovněž není vždy po celou jejich vánoční otevírací dobu, ale jen ve vybraných dnech a hodinách. Kompletní seznam zúčastněných sportovišť a důležité informace k otevírací době zájemci najdou na webových stránkách [prahasportovni.eu](https://prahasportovni.eu). Celý seznam je pravidelně aktualizován.

Není pochyb o tom, že Praha je sportovním městem. Důkazem toho jsou i návštěvnosti této akce z minulých let, kdy si na sportoviště v rámci Týdne sportu zdarma přišly zasportovat desítky tisíc lidí. Mezi nejoblíbenější aktivity se dlouhodobě řadí plavání, bruslení, lezení, spinning, squash, softball, florbal či tenis. I přes nepříznivou epidemickou situaci bude jistě i letos o akci veliký zájem. Proto je potřeba si udělat včas rezervaci.
