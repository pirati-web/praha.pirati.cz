---
date:         2021-01-27
tags:         
- školství
title:        "Roboti z Tchaj-wanu se zapojí do výuky na pražských školách"
image: 	      robotic-arm.jpg
author:       MHMP
---

Díky spolupráci hlavního města Prahy a Tchaj-pejské hospodářské a kulturní kanceláře tento týden do pražských škol dorazí první technologické pomůcky z Tchaj-wanu. Na nižších ročnících gymnázia v Čakovicích budou pomáhat při výuce darovaní roboti a na Střední průmyslové škole elektrotechnické v Ječné zase nově využijí spektrální analyzéry. Jedná se o pilotní fázi spolupráce mezi Prahou a Tchaj-wanem. V přípravě jsou i společné projekty v oblasti digitalizace vzdělávání, inovací ve školství a osvěty v oblasti klimatických změn.

> „Na začátku roku 2020 jsme povýšili partnerství, které má Praha s Tchaj-pejí už od roku 2001, na úroveň sesterských měst a prohloubili tak spolupráci s Tchaj-wanem. Vážím si toho, že naše spolupráce je založena na vzájemném respektu a reciprocitě a průběžně přináší své plody. Tyto školní pomůcky jsou dalším konkrétním a praktickým výsledkem této inspirativní spolupráce. Roboti pro pražské školy jsou pouze první ochutnávkou z této oblasti, následovat budou další projekty, o kterých nyní jednáme,” říká primátor hlavního města Prahy Zdeněk Hřib. 

> „Je třeba poděkovat za tuto příležitost vzájemné spolupráce, která umožní pražským školám posunout se zase o kus dál. Konkrétní oblasti nastavení pražsko-tchaj-wanské spolupráce v oblasti vzdělávání už teď formulujeme ve spolupráci s Pražským inovačním institutem. Kromě pomoci s materiálním vybavením škol plánujeme hlavně společné projekty a aktivity studentů našich středních škol nebo třeba společnou organizaci vědeckých soutěží. Bude to taková vzájemná výměna know-how,” doplňuje radní hlavního města Prahy pro oblast školství Vít Šimral.

Obdržená robotická ramena jsou podle ředitelky Ivy Noskové z Gymnázia Čakovice skvělou interaktivní pomůckou, která pomůže studentům připravit se na dynamický rozvoj společnosti. Tyto roboty škola využije při výuce informatiky a v projektové výuce - studenti se seznámí s širokou škálou praktických úloh, např. stavbou modelového domu, robotizovanou chemií nebo modelovou výrobní linkou.

> „Darovaná robotická ramena jsou pro nás velkou pomocí pro rozšíření výuky informatiky na našem gymnáziu. Díky tomuto daru z Tchaj-wanu budou mít naši studenti možnost seznámit se s praktickou výukou robotiky v mnohem větším měřítku a na vyšší úrovni, než doposud. Robotika se postupně stane součástí všeobecného vzdělání. I když nejsme odborná škola přímo připravující studenty na výzvy průmyslu 4.0, je nutné je seznámit mj. s možnostmi průmyslové automatizace,” vysvětluje ředitelka čakovického gymnázia Iva Nosková. 

Novou pomůcku pro výuku si pochvalují také na Střední průmyslové škole elektrotechnické v Ječné. 

> „Spektrální analyzátory využijeme pro výuku elektrotechnického měření, elektroniky a automatizace, kde pracujeme s analogovými, digitálními a modulovanými signály a zabýváme se jejich časovou a frekvenční analýzou. Tento dar bude využívat každý rok přes 250 studentů naší školy. Jsme přesvědčeni, že zkušenosti s využitím těchto spektrálních analyzátorů pak jako absolventi přenesou i do českého průmyslu,” uvádí ředitel SPŠE Ječná Ondřej Mandík. 

> „Praha je známá pro svou bohatou historii a kvalitní architekturu, ale současné vedení Prahy míří i do budoucnosti. Používá technologie a inovace tak, aby zvyšovalo úroveň života svých občanů. V rámci našeho partnerství sdílíme osvědčenou praxi, která nám pomůže vzájemně růst. Jsem rád, že jsme se shodli na společném postupu právě v oblasti vědy a vzdělávání,” dodává ředitel Tchaj-pejské hospodářské a kulturní kanceláře Ke Liang-ruey.


