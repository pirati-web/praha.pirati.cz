---
date:         2021-05-24
tags:         
- sociální-politika
- bydlení
title:        "Hlavní město zlepší cílenou pomoc Pražanům, zakládá vlastní sociální nadační fond"
image: 	      posts/magistrat2.jpg
author:       MHMP
---

Pražští radní v pondělí 24. května 2021 schválili záměr založit Sociální nadační fond hlavního města Prahy. Po vzoru jiných krajů a obcí by měl fond pomáhat těm, kteří se z různých důvodů ocitli v tíživé sociální situaci a nemohou využít jiné zdroje, ať už státní nebo obecní pomoci. Fond bude ve čtyřech programech nabízet podporu pěstounské péče, nezávislého života lidí s postižením, domácnostem v bytové nouzi a jiné tíživé situaci.

Sociální nadační fond hlavního města Prahy, jehož zakládací listinu dnes schválila Rada hlavního města Prahy, doplní nové nástroje pražské sociální a bytové politiky. Koaliční partneři tímto naplňují další body programového prohlášení. Fond totiž bude pomáhat například lidem se zdravotním znevýhodněním žít samostatně ve svém bytě, pěstounům dosáhnout na terapie nebo zajistit víc oddechu od náročné péče, rodinám i jednotlivcům ohroženým ztrátou bydlení si své bydlení udržet nebo třeba mladým lidem opouštějícím náhradní péči při dokončení vzdělání. Tedy v případech, kdy k překonání tíživé sociální situace nepostačuje využití jiných vhodných nástrojů pomoci.

Návrh na založení fondu vychází ze zkušeností potvrzujících, že pro mnoho Pražanů v tísni pomoc státu chybí, přichází pozdě nebo není dostatečná. V takových situacích nastupují soukromé nadace a pomoc nabízejí i některé městské části. 

> „Díky Sociálnímu nadačnímu fondu rozprostřeme záchrannou síť po celé Praze a posílíme ji o řadu situací, kam patří například půjčka na kauci pro nízkopříjmové domácnosti, kterou by měla řešit dávka mimořádné okamžité pomoci, ale Úřad práce ji nevyplácí efektivně a brání tak mnoha rodinám získat bydlení. Dále jde třeba o překlenovací podporu lidem, kteří potřebují asistenci, ale vyřízení příspěvku na péči trvá měsíce a oni zůstávají bez podpory. A také zahrnuje terapie a volnočasové aktivity pro děti v pěstounské péči, na které nestačí státní příspěvky,“ řekla Milena Johnová, radní pro oblast sociální politiky a zdravotnictví.

> „Sociální nadační fond bude sloužit i jako další nástroj města na řešení bytové nouze Pražanů. Díky poskytovaným darům a bezúročným půjčkám bude pomáhat občanům ve finanční tísni předcházet ztrátě bydlení. Navazujeme tím na skvělou spolupráci s Výborem dobré vůle – Nadací Olgy Havlové v uplynulém roce,“ uvádí Adam Zábranský, radní pro oblast bydlení a transparentnosti.  

Hlavní město zve do vedení fondu řadu odborníků na sociální otázky a samo vloží do fondu 20 milionů Kč, které budou alokované jednotlivým programům podpory. Předpokládá se ale, že budoucí ředitel či ředitelka fondu připraví fundraisingový plán, jak oslovovat privátní dárce a vytvářet další zdroje mimo vlastní rozpočet města. Nadační fond umožní, aby si donátoři mohli vybrat  konkrétní program nebo podprogram, který chtějí finančně podpořit. Město chce donátory motivovat také tím, že za každou darovanou korunu samo do fondu vloží stejnou částku.
