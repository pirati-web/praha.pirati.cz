---
date:         2021-03-30
tags:         
- školství
title:        "V Praze 16 vznikne nová umělecká škola"
image: 	      vitsimral5.jpg
author:       MHMP
---

Pražští radní schválili poskytnutí investiční dotace z rozpočtu hlavního města pro městskou část Praha 16 na výstavbu nové budovy Základní umělecké školy Klementa Slavického. Konkrétně se jedná o částku 12 milionů korun.

> „Na základě žádosti prvního místostarosty Prahy 16 pana Miroslava Knotka ve věci nedostatečné kapacity stávajících prostor Základní umělecké školy Klementa Slavického byl včera Radě hlavního města Prahy předložen návrh na poskytnutí investiční dotace, který byl posléze i schválen. Řešením situace je stavba nové budovy jako části projektu Centrum Koruna, kde vznikne zázemí pro taneční a výtvarný obor, hudebna a prostor pro přehrávky a učitele,” uvedl pražský radní pro oblast školství Vít Šimral.

Nová budova ZUŠ je jedním ze čtyř projektů, které v novém centru vzniknou. Zbývající tři mají zajištěné financování z evropských fondů, rozpočtů městské části a hlavního města, čímž vznikne komplex veřejně prospěšných staveb. Rozšíří se zázemí kulturně komunitního centra Koruna, vznikne sociální projekt Dům na půl cesty, služebna Policie ČR a budova ZUŠ Klementa Slavického. Celý projekt má termín dokončení k 31. srpnu 2021 tak, aby 1. září 2021 začala výuka v nových prostorách. Nová budova ZUŠ vyjde na 25 milionů korun, kdy byla za rok 2020 z rozpočtu hl. m. Prahy poskytnuta částka 13 milionů korun.
