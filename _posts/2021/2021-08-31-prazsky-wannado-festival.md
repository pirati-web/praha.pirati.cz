---
date:         2021-08-31
tags:         [Akce, sport]
title:        "Pražský Wannado Festival opět nabídne veřejnosti možnost vyzkoušet si nové sporty a udělat něco pro své zdraví"
image: 	      posts/vitsimral3.jpg
author:       MHMP
---

Rada hl. m. Prahy dnes schválila poskytnutí individuální neinvestiční účelové dotace ve výši 200 tisíc korun na podporu projektu Wannado Festival. Jedná se o největší sportovní náborovou akci v České republice, jejímž cílem je vedle plošného zapojení široké veřejnosti do sportovních a volnočasových aktivit také osvěta a představení sportu jako součásti zdravého životního stylu.

> „Tato akce umožňuje rodinám a široké veřejnosti zažít a vyzkoušet si maximum sportů v jeden den na jednom místě. Na festivalu se objeví mnoho zajímavých projektů podporující pohyb a zdravý životní styl, dále možnost získat klíčové informace od sportovních lékařů, fyzioterapeutů či psychologů. Děti naopak ocení příležitost setkat se se svými hrdiny, mistry světa či medailisty a nechat se inspirovat. Sport je důležitou prevencí mnoha civilizačních chorob a je proto důležité udržovat sebe a své děti aktivní a fit,” uvedl pražský radní pro oblast sportu Vít Šimral.

Tradice sportovního náborového festivalu začala v roce 2011 a od té doby si prostřednictvím Wannado Festivalu v Praze našlo cestu do sportovních a volnočasových klubů bezmála 11 000 dětí a mládeže. Každoročně se na akci v Praze prezentuje v průměru 140 sportovních klubů a zúčastní se jí průměrně 13 000 návštěvníků. Festival se i letos uskuteční v prostorách Branické louky a to již 4. září od 10:00 hodin, kde se návštěvníci mohou opět těšit na sportovní aktivity, překážkové dráhy, soutěže, exhibiční vystoupení a osobnosti ze světa sportu v čele s Jaromírem Jágrem, Radkem Štěpánkem a Janem Železným. Vstup je pro všechny návštěvníky zdarma.
