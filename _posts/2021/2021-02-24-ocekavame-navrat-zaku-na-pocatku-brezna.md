---
date:         2021-02-24
tags:         
- školství
- koronavirus
title:        "Pokud to situace umožní, školy se otevřou nejdříve 3. března. Sníží se i poplatek za výuku v uměleckých školách"
image: 	      skola.jpg
author:       MHMP
---

První on-line setkání Školské komise Asociace krajů České republiky a hejtmanů jednotlivých krajů se zástupci Ministerstva školství, mládeže a tělovýchovy se uskutečnilo v úterý. Hlavním tématem bylo zajištění dostatečné bezpečnosti žáků i pedagogů před případným návratem do škol.

Školská komise Asociace krajů České republiky (AKČR) a ministr školství Robert Plaga společně podporují posunutí termínu otevření škol. První termín, kdy je možné školy otevřít, připadá na středu 3. března. Důvodem je potřeba dát školám více času na přípravu testování na covid-19.

Na potřebě zajistit maximální bezpečnost pro návrat do školních lavic se shodla i Praha. 

> „Chceme žákyně a žáky zpátky ve školách, ale až v okamžiku, kdy to pro ně i pro jejich pedagogy bude dostatečně bezpečné prostředí. V pondělí 1. března otestujeme 500 maturantů z pražských středních škol zároveň antigenními a PCR testy se samoodběrem, abychom mohli porovnat senzitivitu obou typů testů,” uvedl pražský radní pro oblast školství Vít Šimral.

Zástupci školské komise AKČR si včerejším dnem také odhlasovali doporučení Ministerstvu školství, mládeže a tělovýchovy upravit Vyhlášku č. 71/2005 Sb. o základním uměleckém vzdělávání v platném znění tak, aby ředitelé Základních uměleckých škol mohli v odůvodněných případech, snížit výši úplaty i v průběhu školního roku, neohrozí-li to financování provozu jejich organizace. Výuka je podle nich omezená, neúplná a mnohdy předplacená na celý rok.

V druhé půlce usnesení se zástupci krajů většinově shodli také na podání apelu Ministerstvu školství, aby prezenční výuka na Základních uměleckých školách v režimu jeden na jednoho, započala co nejdříve.
