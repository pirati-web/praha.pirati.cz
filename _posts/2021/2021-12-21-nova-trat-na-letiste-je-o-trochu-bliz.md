---
date:         2021-12-21
tags:        
- doprava
title:        "Nová trať na letiště zase o krok blíž"
image: 	      murnak-9.jpg
author:       Tomáš Murňák
---
 
Pražské zastupitelstvo na svém prosincovém jednání schválilo změnu územního plánu pro železniční trať vedoucí z Prahy do Kladna přes Bubny, Dejvice a Letiště Václava Havla. 

Změna územního plánu již byla schválena před časem zastupitelstvem hlavního města ve fázi podnětu a následně pokračovala do dalšího projednání. Tento úsek trati má vést z Masarykova nádraží do Kladna a má nejen urychlit cestování mezi těmito městy, ale i vytvořit přímé spojení mezi samotným centrem města s Letištěm Václava Havla a ulehčit tak davům lidí cestování. Zároveň má ulehčit a urychlit cestování Pražanům do odlehlejších koutů Prahy. 

> „Jsem rád, že stavba rychlodráhy na letiště a Kladno je zase blíže k realizaci a Praha bude moci mít důstojný a ekologický dopravní prostředek na mezinárodní letiště jako ostatní evropské metropole,” komentuje změnu územního plánu Tomáš Murňák, místopředseda Výboru pro územní rozvoj, územní plán a památkovou péči.

Od rychlotrati do Kladna si Praha slibuje i možné snížení koncentrace aut v Praze a snížení dopadu na obsazení parkovacích míst v metropoli, protože předpokládá, že obyvatelé Středočeského kraje k přesunu do metropole využijí spíše rychlejší, ekologičtější i ekonomičtější alternativy cestování.


