---
date:         2021-01-26
tags:         
- koronavirus
title:        "Podle průzkumu se chce 65 procent Pražanů nechat očkovat. Motivací je pro ně ochrana zdraví a svých blízkých"
image: 	      9hrib.jpg
author:       MHMP
---

Hlavní město si nechalo zpracovat průzkum k očkování proti nemoci covid-19 na území metropole, ten zajistila agentura Median na vzorku 1 011 osob. Podle průzkumu se chce nechat naočkovat přibližně 65 procent obyvatel Prahy, důvodem je hlavně ochrana vlastního zdraví a zdraví svých blízkých. Nejvíce by také lidé uvítali přehledné informace k očkování na jednom místě či kampaň na podporu očkování. Nový web představilo hlavní město 26. ledna, lidé již nyní mohou základní informace nalézt na [ockovani.praha.eu](https://ockovani.praha.eu/). Přípravy kampaně se v tuto chvíli blíží do finální fáze.

Podle průzkumu agentury Median má zájem se v tuto chvíli nechat očkovat přibližně 65 % Pražanů, což je řádově o několik procent více v porovnání s celou republikou (podle posledního výzkumu agentury STEM/MARK). Asi 26 % lidí o očkování nyní nemá zájem a zbylých 9 % tvoří například ti, kdo ještě nejsou rozhodnuti, a ti, kdo již proces očkování podstupují.

Hlavní motivací k očkování je pro Pražany ochrana vlastního zdraví, dále ochrana zdraví blízkých a příbuzných, což potvrdil v průzkumu každý druhý obyvatel metropole z těch, kteří o očkování mají zájem, nebo vidina návratu k běžnému životu. Ty, kdo o očkování nemají zájem, nejčastěji odrazuje obava z vedlejších účinků vakcíny a to, že vakcína byla vyvinuta „příliš rychle“ od propuknutí pandemie na jaře minulého roku.

> „Těší mě, že je v Praze o očkování tak velký zájem. Abychom boj s pandemií zvládli, je očkování nejsilnější zbraní, kterou teď máme k dispozici. Ze strany vlády ale musí být splněno několik dalších zásadních podmínek: vakcíny musí být dostatečné množství, nesmí docházet ke zbytečnému zdržování mezi jednotlivými očkovanými dávkami a lidé musí mít k dispozici všechny relevantní informace očištěné od fake news. Také registrace na očkování musí být uživatelsky přívětivá i pro osoby vyššího věku,“ říká Zdeněk Hřib primátor hl. m. Prahy.

Podle poloviny Pražanů může pandemii ukončit právě očkování velké většiny lidí a dále disciplína při dodržování protikoronavirových opatřeních, což si myslí téměř 20 % respondentů. „Dokud nedojde k proočkování většiny populace, samotná aplikace vakcíny životy nezachrání. Nadále je potřeba nosit ochranné pomůcky a respektovat pravidla 3R,“ dodává Zdeněk Hřib. 

> „Nyní se dostáváme do kritické fáze boje s pandemií, kdy vedle zdravotních rizik svádíme boj s dezinformacemi kolem očkování. Je naší povinností politiků nenechat občany napospas všem těm konspiračním a dezinformačním kampaním, které mají za cíl jenom zpomalení návratu k běžnému, svobodnému životu tak, jak jsme jej znali před pandemií koronaviru,“ popisuje náměstek primátora hl. m. Prahy pro oblast bezpečnosti Petr Hlubuček.

Výrazná většina lidí (81 %) se o informace k očkování zajímá, nejčastěji pak čerpají z klasických médií a zpravodajských serverů. Přibližně 42 % lidí se však domnívá, že nemají o očkování dostatek praktických informací, a to zejména k tomu, jak dlouho a před čím vším vakcína chrání, kdy a jak bude možné se k očkování přihlásit, jaká jsou rizika vedlejších účinků a jak přesně vakcína v lidském těle účinkuje. Směrodatné informace by lidé nejčastěji chtěli získat z přehledné webové stránky, kde by byly všechny informace, a od praktického lékaře či pomocí informačního letáku do schránky.

> „Nový magistrátní web k očkování spouštíme hlavně pro ty Pražany, kterým chybí dostatek přehledně zpracovaných informací. Věřím ale, že informace, které zde po konzultacích s lékaři a dalšími experty shromažďujeme, budou užitečné pro všechny. V době různých poplašných zpráv a dezinformačních kampaní chceme jako město nabídnout jistotu v podobě ověřených informací,“ uzavírá Milena Johnová, radní pro zdravotnictví a sociální politiku.

Na zmíněných nedostatcích hlavní město v tuto chvíli pracuje. Přehledná webová stránka, která obyvatelům metropole ulehčí orientaci v záležitostech spojených s očkováním proti nemoci covid-19, je již v provozu, lidé mohou navštívit web [ockovani.praha.eu](https://ockovani.praha.eu/). Ten nabízí jednoduchý návod, jak se registrovat, mapu aktuálních očkovacích míst v Praze, přehledy o počtu nakažených, vyléčených i očkovaných a časté otázky, mýty a hoaxy.
