---
date:         2021-06-17
tags:         [Doprava, Metro D, Praha 4]
title:        "Pirát Hora: Proti metru D se staví nezávislá zastupitelka Jelínková. Piráti metro podporují"
image: 	      posts/hora2.jpg
author:       Jan Hora
---

V posledních komunálních volbách na Praze 4 jsme kandidovali na společné kandidátce jako Piráti a nezávislí. Do voleb jsme šli s programem, ve kterém klademe důraz na stavbu metra D, jako klíčové dopravní stavby pro městskou část i celé město.

Naprosto odmítám tvrzení o tom, že by stavbu metra D jakkoli zdržovali Piráti. Proti stavbě metra D, se totiž osobně staví jedna jediná nezávislá zastupitelka Marie Jelínková, která nebyla, není a ani nebude členkou Pirátů. K této své osobní aktivitě paní Jelínková navíc nevyužívá mandát v zastupitelstvu městské části, ale jedná jako zástupce spolku Pankrácká společnost z.s.

Paní Jelínkovou jsem z tohoto důvodu osobně já, i další členové našeho klubu opakovaně upozorňovali na to, že náš program porušuje a svými kontroverzním jednáním ohrožuje výstavbu Metra D.

S jejím jednáním nesouhlasím. Požaduje změny v projektu, které nejsou vzhledem ke stádiu jeho přípravy realistické a prosaditelné. Díky svému přístupu, může paní Jelínková také dosáhnout likvidace zeleně, místo její ochrany. 

Kdybychom měli křišťálovou kouli a věděli, jak se paní Jelínková bude chovat, nikdy bychom s jejím umístěním na naši společnou kandidátku nesouhlasili. Zakládáme si na dodržování volebního programu. Proto na příštím jednání zastupitelského klubu Piráti a nezávislí na Praze 4 bude klub projednávat můj návrh na vyloučení Marie Jelínkové ze zastupitelského klubu pro zásadní a vědomé porušení společného volebního programu.
