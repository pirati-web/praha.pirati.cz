---
date:         2021-09-17
tags:         [Pandemie Covid-19]
title:        "Pražská rada dopisem požádala předsedu vlády o umožnění opětovně zavést testování ve školách"
image: 	      posts/magistrat3.jpg
author:       MHMP
---

Kvůli znovu se zhoršující epidemiologické situaci a nárůstu počtu nakažených se hlavní město Praha přiklání k možnosti zavedení opětovného testování na školách primárně neinvazivními PCR testy v intervalu jednou za 14 dní, tedy nikoliv jednou týdně, jak tomu bylo doposud. Premiéra Andreje Babiše o to dopisem požádal primátor Zdeněk Hřib společně s radní pro oblast zdravotnictví Milenou Johnovou a radním pro školství Vítem Šimralem. Cílem je předejít možné další vlně pandemie covidu-19 a následnému celoplošnému uzavírání škol.

Představitelé Prahy se obrátili na předsedu vlády ČR Andreje Babiše v souvislosti s ukončeným platným Mimořádným opatřením Ministerstva zdravotnictví ČR upravujícím provoz škol a školských zařízení. Od pondělí 13. září totiž přestala ve školách a školských zařízeních platit povinnost zajištění screeningového testování dětí a žáků a s tím spojená povinnost zaměstnanců prokazovat se tzv. OTN (ukončeným očkováním, negativním testem nebo proděláním nemoci covid-19).

> „Nechceme dopustit, aby aktuální politická situace dovedla školy do další vlny pandemie tak, jako loni před krajskými volbami. Situace na nás rozhodně nepůsobí tak pozitivně, jak prezentoval ministr zdravotnictví na tiskové konferenci,“ říká primátor hlavního města Prahy Zdeněk Hřib. 

Z přehledu aktuální situace v České republice zveřejněného na webových stránkách Ministerstva zdravotnictví je patrné, že průměrná týdenní incidence nemoci covid-19 na 100 tisíc obyvatel neustále roste. V Praze se navíc kvůli šíření této nemoci a desítkám nakažených ve středu 15. září uzavřela ZŠ Chmelnice, ve Středočeském kraji pak je uzavřena ZŠ Vraňany. Lze očekávat, že situace ve školách se bude i kvůli nedostatečné proočkovanosti nadále zhoršovat nejen v hlavním městě, ale i jinde v Česku.

Proto členové Rady hlavního města Prahy apelují na vládu, aby nepodceňovala potřebu zachování screeningového testování na úrovni všech krajů Česka. A zároveň se ptají, jaké reálné opatření stát zavede, aby předešel případnému dalšímu celoplošnému uzavření škol.

> „České děti jsou v porovnání se svými evropskými vrstevníky nejdéle doma a za minulý školní rok absolvovaly prezenčně jen minimum školní docházky. To mělo drastický dopad nejen na jejich psychické zdraví a fyzickou kondici, ale i na jejich rodiny. Preventivní testování ve školách je způsob, jakým můžeme zabránit, aby se podobná situace opakovala,“ uvádí radní pro oblast zdravotnictví Milena Johnová.

Praha požaduje okamžité zajištění financování testování na covid-19 alespoň do podzimních prázdnin, opět ve výši 200 Kč na testovaného žáka. A to pro všechny školy na území hlavního města Prahy od pondělí 20. září. Zřizovatelé škol by měli mít právo se minimálně dobrovolně rozhodnout, zda dle své místní situace od pondělí nezváží pokračování preventivního testování svých studentů a žáků.

Hlavní město dlouhodobě prosazuje testování formou přesnějších PCR testů a je schopno zajistit dostatečné kapacity pražských laboratoří, což už před začátkem nového školního roku předběžně komunikovalo i ve spolupráci se svými městskými částmi. Rozpočet hlavního města Prahy však není schopen finančně pokrýt náklady s tím spojené. Proto je potřeba zajistit financování ze státního rozpočtu.

> „Od pana premiéra, ani z jednotlivých rezortů zdravotnictví a školství zatím žádný plán, co se bude dít, nemáme. Vzhledem ke stoupajícímu počtu nakažených je ale třeba jednat rychle. Praha je připravena ve školách plošně testovat, ale potřebujeme finanční krytí ze státního rozpočtu. Pokud bychom testovali jednou za 14 dní, vyšlo by to hlavní město na 10 milionů týdně. Rozpočet hlavního města je ale omezený a nemůže sanovat stát. Po testování na školách formou PCR Praha volá už dlouhodobě a není vyslyšena. Kdyby se PCR testování zavedlo hned od začátku, nemusely by být teď děti a učitelé v karanténách a dohánět prezenční výuku, která sotva začala," uzavírá pražský radní pro oblast školství Vít Šimral.

### Soubory

* [plné znění dopisu členů Rady hl. m. Prahy adresovaného předsedovi vlády ČR Andreji Babišovi](/assets/pdf/dopisbabisovi.pdf)
