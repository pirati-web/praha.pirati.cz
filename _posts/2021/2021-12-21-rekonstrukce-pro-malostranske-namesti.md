---
date: 2021-12-21
tags: [Malostranské náměstí]
title: "Malostranské náměstí se dočká rekonstrukce"
image: posts/tomas-murnak.jpg
author: Tomáš Murňák
---
 
Malostranské náměstí se dočká celková rekonstrukce. Po ní již na něm nebude možné parkovat, přibudou ovšem nové stromy, kašna i městský mobiliář. Rekonstrukce za 84 milionů Kč přesto zachová historickou hodnotu místa i jeho genius loci.

Celková rekonstrukce Malostranského náměstí by měla začít na jaře příštího roku. Původní cena vzrostla o deset milionů. Rada hlavního města Prahy v pondělí vybrala zhotovitele projektu, společnost Gardenlife. Kromě celkových úprav dojde na náměstí také k archeologickému průzkumu.

> „Jsem rád, že k začátku rekonstrukce Malostranského náměstí už v nejbližších týdnech dojde. Jedná se o významnou a exponovanou část Prahy, která si zaslouží kultivovanou podobu. V jednadvacátém století je normální, že se již na náměstích neparkuje a tato veřejná prostranství patří veřejnosti. Doufám, že s ovým mobiliářem, kašnou a více stromy prostor získá atraktivitu a zároveň bude sloužit převážně k odpočinku místních i turistů,” komentuje situaci Tomáš Murňák, místopředseda Výboru pro územní rozvoj, územní plán a památkovou péči ZHMP.

Architektonickou soutěž v roce 2014 vyhráli architekti Martin Hájek, Václav Hájek a Petr Horský. Podle jejich návrhu dojde k celkové rekonstrukci parteru náměstí, doplnění nového vodního prvku na spodní částí, naopak v horní části náměstí přibude několik stromů. Dlažba na celém náměstí bude stejná, jako je již nyní v tělese tramvajové tratě, kterou již zrekonstruoval dopravní podnik.

