---
date:         2021-05-03
tags:         
- praha
title:        "Interaktivní mapa připomíná pietní místa spojená s Pražským povstáním v květnu roku 1945 "
image: 	      mapa.jpg
author:       MHMP
---

Hlavní město si v příštích dnech opět připomene začátek povstání, které osvobodilo Prahu z nacistického područí. I když je letošní výročí zastíněno omezeními spojenými s pandemií koronaviru, události z doby před 76 lety si lidé v metropoli mohou připomenout nejen symbolicky. Pietní místa je možné navštívit i osobně, pokud budou dodržovány dostatečné rozestupy a hygienická opatření. Pomníčky ve svém okolí najdou občané na **[interaktivní mapě](https://app.iprpraha.cz/apl/app/pietni-mista-1945/)**, na které bude možné uctít hrdiny, kteří bojovali a umírali za naši svobodu. Zapálit zde mohou také virtuální svíčku. 

> „Cílem interaktivní mapy pietních míst je znovu si připomenout všechny statečné muže a ženy, kteří bojovali i umírali za naši svobodu, a jejich významnou oběť, kterou položili během Pražského povstání. Tito hrdinové bránili naše hlavním město do poslední chvíle, než přijely zahraniční posily do už prakticky osvobozeného města,“ uvádí primátor hl. m. Prahy Zdeněk Hřib. 

Při Pražském povstání mezi 5. a 9. květnem 1945 zemřely přibližně tři tisíce Čechoslováků, kteří se zapojili do tuhých bojů, byli zabiti při bombardování nebo je popravili nacisti. 

> „Považuji za důležité, aby naše historie a obzvlášť takovéto zásadní milníky, jakým je Pražské povstání, nezůstaly jen na stránkách učebnic. Životní příběhy hrdinů těchto dní připomínají pietní místa po celé Praze, mnohdy je ale míjíme bez povšimnutí nebo o nich nevíme. V rámci letošního výročí se díky aplikaci můžeme třeba vydat po stopách našich hrdinů, vyprávět si o nich nebo jim zapálit skutečnou či virtuální svíčku, aby jejich odvaha neupadla v zapomnění,“ říká radní hl. m. Prahy pro oblast kultury Hana Třeštíková.  

Vzhledem k aktuální pandemické situaci Praha žádné hromadné vzpomínkové akce při příležitosti výročí Pražského povstání a konce 2. světové války letos nepřipravuje. Díky unikátní interaktivní mapě se však mohou lidé projít po pietních místech třeba v okolí svého bydliště, uctít památku padlých zapálením svíčky u pomníčku, nebo ji symbolicky alespoň zapálit online. Mapa obsahuje detailní informace o jednotlivých památnících, jejich přesnou adresu, charakter nebo například počet vzpomenutých osob. Na webu bude umístěno také počítadlo o tom, kolik lidí se do této akce zapojilo. 

> „Pražané letos mohou nově uctít památku obětí Pražského povstání symbolickým zapálením svíčky online, nebo si na mapě mohou vybrat pietní místo ve své blízkosti a na něm zapálit svíčku osobně. Díky tomu se nebudeme shlukovat na těch nejznámějších  místech třeba v centru města a také je to příležitost dozvědět se něco o svém bezprostředním sousedství. Během vycházky si Pražané i návštěvníci metropole mohou stáhnout zdarma i pražskou aplikaci Prague histories, která živou formou zpracovává zásadní milníky naší historie,“ dodává Zdeněk Hřib. 

Magistrát hl. m. Prahy zpracoval aktuální seznamy pietních míst na základě dat z Centrální evidence válečných hrobů Ministerstva obrany. V návaznosti na to Institut plánování a rozvoje hl. m. Prahy zpracoval data do interaktivní mapy. Praha vlastní k této aplikaci všechna licenční práva včetně souhlasu Ministerstva obrany s používáním dat z evidence válečných hrobů. Náklady na projekt byly minimální, neboť byl řešen v rámci organizací pražského magistrátu. 
