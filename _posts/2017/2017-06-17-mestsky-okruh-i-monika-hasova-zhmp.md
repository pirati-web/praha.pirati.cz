---
date:         2017-06-17
category:     blog
tags:         praha blanka2 doprava smart-cities
layout:       post
title:        "Bude Blanka 2? Místo řešení jedou trafiky a nefér financování městských částí. Piráti nesouhlasí."
image:        blanka2b.jpg
author:       Jakub Michálek, Jan Loužek
---

Diskuse o vnitřním okruhu – Blance 2, dotace jen pro městské části, kde vládnou spřátelení politici, a Monika Hášová i nadále s trafikou v Pražské energetice – to vše přineslo červnové zastupitelstvo 15. června 2017.

### Dokončení městského okruhu – Blanka 2

Nad vedením Prahy visí dlouhou dobu neřešený problém městského okruhu. Tunel „Blanka 2“, který představuje jeho východní část, by měl stát podle některých odhadů zhruba 50–60 miliard korun. Piráti podporují dokončení vnitřního okruhu, a to v následujících souvislostech:

1. z dopravního hlediska by bylo lepší nejprve dostavit vnější okruh, a proto by město mělo více tlačit na stát, který má zodpovědnost za jeho dostavbu,
2. dokončení vnitřního okruhu má být zpracováno variantně (včetně varianty "duál" navrhované IPR), komplexně vyhodnoceno a teprve pak by město při znalosti nákladů a přínosů jednotlivých alternativ mělo rozhodnout o výběru řešení, jinak hrozí předražení a významné chyby jako u Blanky,
3. vnitřní okruh musí být zapojen do systému MHD; nesmí se opakovat situace, že město postavilo tunel Blanka, ale zakázalo autobusům skrz něj jezdit,
4. musí být nastaveny kontrolní mechanismy, aby nedošlo k předražení jako u Blanky (např. vynikající technický dozor investora, supervize výborem pro dopravu apod.).

Stavba nového tunelu Blanka 2 je největší investicí v historii města a rozhodnutí by nemělo být ukvapené. Praha má na dalších 10 let na podobné velké stavby cca 100 miliard korun. Máme za to, že tyto peníze je třeba rozdělit tak, aby investice odpovídaly míře využití Pražany (např. podíl MHD versus automobilismus). Proto považujeme za správné, aby Praha v následujících 10 letech postavila za cca 60 miliard metro D, za cca 30 miliard dokončila vnitřní pražský okruh a zbylých 10 miliard vyhradila na nové tramvajové tratě, mosty a optimalizace dopravního systému.

### Peníze městským částem ano, ale podle stranické knížky

Pražská rada rozhodla rozdělit 1,3 miliardy korun jednotlivým městským částem. Přestože jsme se jeden po druhém stále dokola ptali koalice, na základě jakého klíče byly peníze přiděleny té které městské části, nedostali jsme odpověď. Rozdělení prostředků na dotace je značně nerovnoměrné; zatímco Praha 5 získá celou pětinu navrhovaných prostředků, Praha 2, Praha 16, Praha 17 a Praha 18 nedostanou vůbec nic.

O rozdělení nejspíše rozhodovaly dobré konexe a leštění klik. To totiž také vysvětluje, že v přepočtu na jednoho obyvatele jde nejvíce peněz do Lysolají (starosta je členem koaliční strany STAN), Ďáblic (starosta je zároveň pražský zastupitel za STAN) a Slivenec (starostka Slivence sedí v Radě hlavního města Prahy). Je-li váš starosta ze spřízněné městské části, peníze se posypou. Pokud „dělá problémy“, budete mít smůlu. Po cca 30 opakováních dotazu jsme se dozvěděli, že miliardy rozdělovali zástupci koaliční rady, tedy nejspíše Karel Březina (ČSSD), Petr Štěpánek (SZ) a Radmila Kleslová (ANO).  

![1,3 miliardy přepočítaných podle počtu obyvatel městských částí. Nejvíc dostanou Lysolaje, Ďáblice a Slivenec.](/assets/img/posts/dotace-mc.png "Dotace, které koalice schválila přepočítané podle počtu obyvatel MČ.")

Narychlo sesypané projekty byly zastupitelům prezentovány jen názvy a některé z nich opravdu nebudily důvěru. Koalice např. schválila, že Praha 12 má dostat 50 milionů na projektovou dokumentaci základní školy. Chceme, aby se nové školy stavěly. Ale nechápeme, proč má být projektová dokumentace tak šíleně drahá. Má snad ta modřanská škola ve výsledku stát miliardu a půl? V Uhříněvsi dokázali za padesát milionů postavit celou školu.

Neprošel ani návrh Jakuba Michálka, aby se mimořádné odměny pracovníků v sociálních službách ve výši 150 milionů korun zařadily do rozpočtového výhledu. Jak město, tak ředitelé a pracovníci by tak s nimi mohli do budoucna na pevno počítat. Radní Hodek nicméně slíbil, že o to bude při sestavování rozpočtu usilovat.

### Majetková přiznání zastupitelů zůstanou v trezoru, Hášové zůstane trafika v PRE

Jakub Michálek navrhl, aby Zastupitelstvo hlavního města Prahy nařídilo zveřejnit všechna majetková přiznání pražských zastupitelů na internetu. V současné době tam jsou jen ta, kde s tím zastupitelé výslovně souhlasili, ostatní jsou v trezoru předsedkyně kontrolního výboru.

Se zveřejněním nesouhlasila např. Monika Hášová, která za funkci v dozorčí radě ve společnosti Pražská energetika pobírá 1,16 mil. Kč ročně. Ve snaze udržet si tuto dobrou "trafiku" vystoupila v roce 2014 krátce po volbách z klubu TOP 09 a později přešla do koaliční ČSSD. Kdyby totiž v opozičním klubu zůstala, byla by z funkce v PRE nejspíše odvolána – trafiky jsou rozdávány v drtivé většině koaličním zastupitelům. Kolik dalších podobných případů, jako je „neveřejné“ majetkové přiznání paní Hášové existuje?

Pokud by koalice myslela boj s korupcí vážně, jak si schválila v protikorupční strategii města ("nulová tolerance korupci"), takový návrh by podpořila. Nicméně koaliční parní válec jej odmítl zařadit na program. A to i přesto, že se pro něj vyslovil kontrolní výbor zastupitelstva, tj. včetně koaličních zastupitelů.

Navrhli jsme také Zastupitelstvu, aby odmítlo jmenovat Moniku Hášovou do dozorčí rady společnosti Pražská energetika. Paní Hášová se zde totiž účastní pouze několika jednání ročně za již zmíněný příjem 1,2 milionu korun ročně. Koalice však odmítla náš bod, pro který jsme získali i podporu dalších opozičních stran, nezařadit na program. Nejznámější přeběhlice v současném zastupitelstvu tak bude za město dohlížet nad fungováním společnosti i nadále, ačkoliv odpovídající vzdělání v oblasti energetiky nemá.

> „Učitelka ve škole musí každý den do práce a bere 20 tisíc měsíčně. Paní Hášová bere měsíčně sto tisíc, stačí jí dojít na schůzi 4krát ročně - nebere to za práci, ale za to, že prodala svůj mandát v zastupitelstvu. Je to do očí bijící nespravedlnost. Nechápu, jak se může sociální demokracie dívat lidem při své volební kampani do očí.“

### Praha dotuje budoucí miliardový byznys - elektrostanice soukromníkům?

Město se rozhodlo dát dotace na stavbu dobíjecích stanic pro elektromobily. Neví ale, jestli tyto stanice však bude provozovat samo, nebo je dá soukromé firmě (jak je běžné u čerpacích stanic). Spekuluje se o tom, že stanice bude provozovat Pražská energetika, a.s., firma spoluvlastněná městem. Ačkoliv vedení města prezentovalo krok jako "koncepční rozhodnutí pro Smart Prague", nakonec přiznalo, že jde vlastně o experiment a pilotní projekt a že žádnou představu vůbec nemá. Prý si to má rozhodnout Praha 2. Pro Piráty je zásadní tuto otázku prodiskutovat, protože během několik let budou elektromobily a elektrostanice miliardový byznys.

A pravidla se nastavují nyní. Opencard byla zpočátku také jen kartička pro 50 zaměstnanců magistrátu, a pak ji používaly statisíce Pražanů. Piráti se opakovaně ptali na to, kdo a v jakém režimu bude tyto stanice podporovat.  Koalice zarytě mlčela, Petr Štěpánek ze Strany zelených nám na dotaz ohledně vlastnictví nabíjecích stanic odpověděl přednáškou o tom, jak jsou elektromobily ekologické a jak jeho městská část rozváží pleny elektrododávkami. „Můj návrh na vyhodnocení pilotního projektu a projednání zastupitelstvem nebyl přijat. Ptát se ale budu dál,“ uvedl k této problematice předseda klubu Pirátů Jakub Michálek.
