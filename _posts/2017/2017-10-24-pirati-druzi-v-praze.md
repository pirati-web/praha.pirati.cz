---
date:         2017-10-24
category:     blog
tags:         praha
layout:       post
title:        "Piráti jsou druhou největší stranou v Praze. V obecních volbách se pokusí úspěch zopakovat"
image:        volby.jpg
author:       Adam Zábranský
---

Piráti skončili ve volbách do Poslanecké sněmovny v Praze druzí. Získali celkem 17,59 % hlasů (Piráty volilo celkem 107 590 lidí), první hnutí ANO získalo 20,35 % hlasů. 

> „Dosáhli jsme fantastického výsledku se sedmnácti procenty v Praze. Vyhráli jsme na Praze 2, 3, 5, 6 a 7. Jsme třetí nejsilnější stranou v zemi, porazili jsme SPD. Je to pro mně obrovský závazek a udělám maximum pro to, abychom voliče nezklamali. Obrovské díky těm, kteří nás posledních 8 let podporovali a věřili nám, i když to zrovna nebylo cool,“ sdělil k volebnímu výsledku předseda nově ustanoveného poslaneckého klubu Pirátů Jakub Michálek. 

Historický výsledek znamená, že mandát poslance získalo celkem pět Pirátů: Jakub Michálek, Dana Balcarová, Ondřej Profant, Olga Richterová a Jan Lipavský.
* **Jakub Michálek** (* 6. února 1989 Louny) je předsedou zastupitelského klubu Pirátů v Praze (od roku 2014) a místopředseda Pirátské strany. V rámci zastupitelstva hlavního města Prahy se věnuje především problematickým kauzám (Opencard, Škodův palác, SMS jízdenky, levné byty soudcům a státním zástupcům). 
* **Dana Balcarová** (* 1960, Pardubice) je odbornicí na životní prostředí. Od roku‭ ‬2006‭ ‬je místopředsedkyní iniciativy Krocan působící na Praze‭ ‬9, kde se věnuje ochraně zeleně, ‬pořádání občanských akcí a územnímu rozvoji.‭ Od roku 2014 je opoziční zastupitelkou na městské části Praha 9.
* **Ondřej Profant** (2. května 1988) je pražský zastupitel (od roku 2014) a informatik. Byl členem přípravného výboru České pirátské strany, v rámci zastupitelstva hlavního města Prahy se věnuje především problematice informatiky a zavádění otevřených dat (opendata.praha.eu).
* **Olga Richterová** (* 21. ledna 1985) je zakladatelkou sdružení Zaostřeno na Desítku a od roku 2014 zastupitelkou na městské části Praha 10. Jako zastupitelka za koalici Vlasta se dlouhodobě na Praze 10 věnovala odhalování kauz vedení tamní radnice.
* **Jan Lipavský** (* 2. července 1985) je analytik a manažer projektů v oblasti informačních technologií v bankovnictví (např. obchodování na burze, FX). Též má praktické zkušenosti s marketingem.

V klubu zastupitelů na pražském Magistrátě dojde k personální obměně, protože tři ze čtyř pirátských zastupitelů uspěli ve Sněmovně. 

> „Piráti odmítají kumulaci funkcí na plný úvazek, práce pražského zastupitele vyžaduje hodně času. Do zastupitelských křesel proto vyšleme náhradníky. Detaily oznámíme brzy, ještě se k tomu musíme jako klub sejít. Jedno je ale jisté: budeme tvrdě pracovat na tom, abychom v obecních volbách za rok náš skvělý výsledek zopakovali,“ nastiňuje další vývoj Adam Zábranský, jediný pražský zastupitel za Piráty, který neskončil ve Sněmovně.
