---
date:         2017-05-02
category:     blog
tags:         praha-9
layout:       post
title:        "Bleskové rozhodnutí radnice Prahy 9 o směně pozemků" 
image:        garazekrocinka.jpg
author:       Jakub Dušánek
---

Dana Balcarová (Piráti), opoziční zastupitelka MČ Prahy 9, sleduje nestandardní případ směny pozemku bývalých garáží na jižním svahu vilové čtvrti Na Krocínce. Lukrativní pozemek o rozloze 4 451 m² získá do svého vlastnictví firma Prosek 2 necelý měsíc poté, co o něj projevila zájem. Radnice jej vyměnila za pozemek s budovou hostince U Brabců. Ten hrozila firma Prosek 2 zbourat.

Na úřední desce radnice MČ Prahy 9 bod o výměně pozemků na jednání zastupitelstva 25. dubna chyběl. Figuroval pouze na programu, který dostali zastupitelé pouhý týden před konáním schůze. Pro veřejnost tak bylo téměř nemožné se o tomto záměru dozvědět.

Dana Balcarová dlouhodobě žádá o vypracování studie o využití jižního svahu Krocínky, jež zamezí nevhodným a chaotickým krokům v tomto cenném území. Při projednávání navrhla, aby byl záměr směny projednán Komisí rozvoje území a Komisí životního prostředí a dopravy MČ Praha 9. Návrh však nebyl zastupitelstvem schválen k hlasování, a o výsledku rozhodla mírná převaha koalice: „Vlastní směna pozemku Pod Krocínkou prošla jen o 3 hlasy, tak těsný výsledek hlasovaní není na zastupitelstvu běžný. Jsem ráda, že velká část zastupitelů dala hlasováním najevo, že tak překotný "prodej" obecního majetku není v zájmu ani MČ Prahy 9 ani obyvatel dané lokality,“ říká zastupitelka Balcarová.

Radní pro majetek Jana Těmínová (TOP 09), předkladatelka usnesení, směnu pozemků označila za výhodnou. Bohužel ani Marek Doležal (TOP 09) nedostál své odpovědnosti vyplývající z funkce radního za územní rozvoj a výstavbu MČ Prahy 9. Místní obyvatelé a spolek Krocan přitom dlouhodobě žádali o vedení diskuze a upozorňovali na nevyřešený přístup do Klíčovského lesoparku i na zánik ochranného pásu unikátní Klíčovské kaštanové aleje. Její revitalizaci se místní obyvatelé i radnice věnují již 10 let. Na interpelace občanů nikdo z radních neodpověděl. 

Mezi zmíněnými argumenty na jednání zastupitelstva zaznělo i to, že podle cenové mapy odpovídá hodnota pozemku na Krocínce téměř 13 milionům korun, zatímco pozemek a budova U Brabců zhruba poloviční hodnotě – 6,6 milionu korun. Posudek radnice přitom hovoří o zcela odlišných částkách – 35 milionů za pozemek a budovu u Brabců a 31 milionů za pozemek bývalých garáží na Krocínce. Městská část v minulosti slíbila občanům Krocínky, že s nimi bude budoucnost pozemků po garážích řešit. Téměř po dvou letech od příslibu komunikace s obyvateli se ale zástupci městské části neobtěžovali s nikým své záměry probrat. A ačkoliv se společnost Prosek 2 zavázala, že na pozemku nebude usilovat o změnu územního plánu, smluvní pokuta 5 milionů za porušení slibu nebude znamenat pro developerskou firmu překážku proti zástavbě, která může přinést násobně vyšší zisk. 

Na základě jednání Rady MČ Prahy 9 tak vyvstává celá řada otázek: Zanikne současný ráz Krocínky proti vůli jejích obyvatel? Bude MČ řešit přístup do Klíčovského lesoparku a ochranný pás kaštanové aleje? Jak je možné, že dohoda se společností Prosek 2 proběhla tak rychle? Proč se radnice vzdala tohoto cenného území, ačkoliv disponuje značnou finanční rezervou (přes 1,3 mld. korun k 1.1 2017)? 

Postup MČ Prahy 9 bohužel ukazuje, že současné vedení nejedná otevřeně s těmi, v jejichž zájmu by jednat mělo. Netransparentní rozhodnutí i zmíněné argumenty vyvolávají silná podezření. Stále ještě existuje možnost revokace rozhodnutí zastupitelstva a jasného definování zástavby na pozemku. Rozhodující je, zda starosta Jan Jarolím (ODS) smlouvu o směně již podepsal.

### Kontakt

* [Dana Balcarová](https://www.pirati.cz/lide/dana-balcarova/), garantka programu Životní prostředí České pirátské strany, dana.balcarova@pirati.cz, 732 103 330

