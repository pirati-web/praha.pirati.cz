---
date:         2017-11-06
category:     blog
tags:         praha
layout:       post
title:        "Pražská plynárenská obešla zákon o registru smluv, na poslední chvíli vydala dluhopisy"
image:        plyn-registr.jpg
author:       Adam Zábranský
---

Pražští zastupitelé za Piráty zjistili, že Pražská plynárenská, společnost plně vlastněná městem skrze plynárenský holding, obešla zákon o registru smluv. Dva týdny před účinností sankce neplatnosti při nezveřejnění smlouvy vydala dluhopisy za 400 milionů Kč, aby se vymanila z režimu protikorupčního zákona. Výjimku ze zákona pro společnosti, jejichž cenné papíry jsou obchodovány na burze, si vylobboval energetický gigant ČEZ.

Pražská plynárenská, jejíž tržby dosahují zhruba 12-15 miliard korun ročně, tak na rozdíl od Dopravního podniku a jiných městských firem nebude muset zveřejňovat smlouvy. Povinnost zveřejňovat smlouvy pro městské firmy platila už od 1. července 2016. Pražská plynárenská ale smlouvy nezveřejňovala a porušovala tak zákon. Sankce neúčinnosti smlouvy při nezveřejnění platí až od 1. července 2017 a do té doby za porušování zákona neexistovala sankce, čehož firma využívala.

> „Pražská plynárenská 15. června 2017, dva týdny před plnou účinností zákona o registru smluv, zlegalizovala svůj předtím nezákonný postup, kdy nezveřejňovala smlouvy. Vydala dluhopisy, které jsou obchodovatelné na pražské burze. Vnímám to jako účelový krok, aby firma naplnila výjimku ze zákonné povinnosti smlouvy zveřejňovat. Na takto účelové vydání dluhopisů upozornila i BIS, uchýlily se k němu totiž některé státní firmy jako třeba ČEPS. Piráti považují výjimku vylobbovanou ČEZem za nesmyslnou a nebezpečnou a její zrušení je jednou z hlavních priorit pirátských poslanců. Veřejnost má právo znát informace o různých právních a marketingových službách, sponzoringu všemožných akcí či prodejích nemovitostí, i pokud probíhají ve státních a městských firmách,“ shrnuje pražský zastupitel za Piráty Adam Zábranský.

Piráti proto [vyzvali](https://github.com/pirati-byro/spisy-zk-pha-2017/blob/master/8387-dluhopisy-prazska-plynarenska/01-apel/main.pdf) pražského radního pro majetek Karla Grabeina Procházku (ANO), aby postup Pražské plynárenské prošetřil a aby zajistil, že Pražská plynárenská bude smlouvy zveřejňovat i bez zákonné povinnosti. „Hnutí ANO pořád mluví o tom, jak důležitá je transparence. Teď může ukázat, že to z jejich strany nejsou jen prázdná slova,“ uzavírá Adam Zábranský.

### Odkazy 

* [Výzva radnímu Karlu Grabeinu Procházkovi](https://github.com/pirati-byro/spisy-zk-pha-2017/blob/master/8387-dluhopisy-prazska-plynarenska/01-apel/main.pdf)
