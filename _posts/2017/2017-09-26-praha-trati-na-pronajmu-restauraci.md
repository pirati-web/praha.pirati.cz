---
layout: post
category: CLANKY
title: "Praha tratí desítky milionů ročně na pronájmech restaurací. Piráti je chtějí přesoutěžit"
date: 2017-09-26T15:57:00+02:00
author: Adam Zábranský
image: posts/restaurace2.jpg
tags: praha-1
---

Rada hlavního města Prahy na svém úterním jednání schválila novou nájemní smlouvu na restauraci v Rytířské ulici. Za pronájem restaurace, kterou Praha dříve pronajímala za 500 000 Kč ročně, bude nový provozovatel platit desetinásobek - 5,4 milionu Kč ročně. V cenách za metr čtvereční za rok došlo k nárůstů z 3800 Kč na 41 600 Kč za rok (nejnižší nabídka ve výběrovém řízení byla 21 000 Kč).

Magistrát na Praze 1 pronajímá zhruba 40 restaurací, velkou část z nich přitom za nízké ceny pohybující se v řádech několika málo tisíc Kč za metr čtvereční za rok. Průměr je 5000 Kč. Přitom některé restaurace platí troj- i čtyřnásobek této částky, ačkoliv jsou na podobně lukrativních adresách.

> Pražský zastupitel za Piráty Adam Zábranský, který se problematikou městských nájmů zabývá, k tomu říká: „Je možné, že dřívější výběrová řízení nebyla tak úplně otevřená, nebo prostě byla jen zpackaná. Nyní je vhodný čas na přesoutěžení nájmů restaurací, město tak může získat o desítky milionů ročně více.“

Piráti dlouhodobě upozorňují na nehospodárné pronajímání nebytových prostor Prahou. Zastupitel Adam Zábranský například dříve odhalil, že Praha 1 [pronajímá restauraci na Václavském náměstí za hubičku Ivo Rittigovi](http://www.euro.cz/praha/mesto-trati-kvuli-rittigovym-restauracim-miliony-tvrdi-pirati-1313317). Audit Institutu plánování a rozvoje před dvěma lety vyčíslil, že na nevýhodném pronájmu kanceláří Praha tratí až [stovky milionů korun ročně](https://praha.pirati.cz/nevyhodne-najmy.html). Pirátům se do Protikorupční strategie hlavního města Prahy podařilo prosadit, aby Praha přehledně zveřejňovala seznam nájmů nebytových prostor a alespoň jednou za tři roky provedla audit hospodárnosti nájemních vztahů.

### Odkazy

* [Přehled nájmů vybraných pražských restaurací na Praze 1, které pronajímá MHMP](/assets/xlsx/restaurace-p1.xlsx)
