---
date:         2017-05-24
category:     blog
tags:         praha-9
layout:       post
title:        "Dana Balcarová varuje: Náměstí OSN čeká další zástavba" 
image:        praha-9-namesti-osn.jpg
author:       Jakub Dušánek
---

Prahu 9 čeká zřejmě další podezřelá výstavba. Administrativně rezidenční komplex Freyova má podle developera STRM Beta, který spadá pod CPI Property Group Radovana Vítka, vyrůst v parku na Náměstí OSN.

Park leží v samém centru Vysočan. Je poblíž hlavních dopravních uzlů, a to z něj činí pro developery hodnotnou „kořist“. Nynější vlastník je v pořadí již pátým od roku 2002. Tehdy MČ Prahy 9 tímto pozemkem doplácela stavbu své nové radnice. Tehdejší místostrarosta a dnešní starosta MČ Prahy 9 Jan Jarolím (ODS) v roce 2002 uvedl: „Podařilo se uskutečnit jakýsi barter, když jsme investorovi, společnosti Altmark, nabídli jako protihodnotu nemovitosti.“

Opoziční zastupitelka Dana Balcarová (Piráti) uvádí, že o výhodnosti směny lze pochybovat: "Když jsem začala zjišťovat skutečnosti kolem prodeje pozemků na Náměstí OSN v roce 2002, zabředla jsem do neskutečné kauzy, kdy se koalice ODS a Unie svobody na Praze 9 vzdala hodnotného nemovitého majetku za dostavbu radnice. Nesolventní investor - firma Altmark - některé z nabytých pozemků obratem prodala za dvojnásobek. Není to přitom minulost, protože velká část politiků, která v roce 2002 rozhodovala, sedí na radnici dodnes, včetně starosty Jana Jarolíma."

Zástupci radnice, developerů a občanů spolu jednali 22. května. Marek Doležal (TOP 09) a Tomáš Kubík (ODS) se zastali projektu, zatímco občané zdůraznili hodnotu parku na kvalitu života ve Vysočanech. Dana Balcarová apelovala na Doležala, aby se zasadil o projednání požadavků občanů a jako radní pro územní rozvoj přistupoval k celé kauze s ohledem na veřejný zájem: "Jako členka komise územního rozvoje jsem požadovala, aby radnice projekt na zastavění velké části náměstí předem veřejně projednala s občany. To se nestalo, a přestože developer projekt nyní představil, není příliš možností, jak ho napravit." Po skončení jednání se zúčastnění obyvatelé dohodli na interpelování na příštím zastupitelstvu 20. června.

Zamýšlená výstavba přitom není prvním zmenšením náměstí. Roku 2008 zde byl otevřen hotel s nákupním centrem. Dana Balcarová upozorňuje, že developeři mají zájem i o další část parku. Ten by byl nakonec redukován do úzkého pásu u stanice metra.

### Kontakt

* [Dana Balcarová](https://www.pirati.cz/lide/dana-balcarova/), garantka programu Životní prostředí České pirátské strany, dana.balcarova@pirati.cz, 732 103 330

### Související články 

* [České noviny: Také ve Vysočanech roste nová radnice](http://www.ceskenoviny.cz/zpravy/take-ve-vysocanech-roste-nova-radnice/12230) 
* [OS Krocan: Náměstí OSN má být zastavěno](http://www.krocanos.cz/2017/05/16/namesti-osn-ma-byt-zastaveno/)
