---
date:         2017-10-30
category:     blog
tags:         praha
layout:       post
title:        "V pražském zastupitelstvu dojde k obměně, nastoupí Piráti Viktor Mahrik a Ondřej Kallasch"
image:        mahrik-kallasch.jpg
author:       Adam Zábranský
---

Díky úspěchu Pirátů ve sněmovních volbách se tři ze čtyř pražských zastupitelů za Piráty stali poslanci. Jde o Jakuba Michálka, Ondřeje Profanta a Mikuláše Ferjenčíka (který kandidoval ve svém rodném Pardubickém kraji). Na čtvrtečním jednání klubu pirátští zastupitelé potvrdili předvolební závazek, že nebudou kumulovat funkce na plný úvazek. „Chceme se věnovat výkonu mandátu poslanců naplno. Práci pražského zastupitele jsme dělali víceméně na plný úvazek, dohromady bychom to zvládali těžko. Zkušenosti získané na Magistrátu chceme zúročit ve sněmovně,“ shrnuje postoj Pirátů Ondřej Profant.

Ondřej Profant a Mikuláš Ferjenčík nejpozději do konce ledna roku 2018 rezignují na mandáty zastupitele a předají funkci náhradníkům Viktoru Mahrikovi a Ondřeji Kallaschovi. Do té doby chtějí dotáhnout rozdělané projekty a předat agendu. Nádradníci se mezi tím zapojí do činnosti ve výborech a seznámí se s fungováním zastupitelstva. Zastupitel Jakub Michálek, který byl zvolen předsedou poslaneckého klubu, rezignoval na funkci předsedy klubu zastupitelů a bude rezignovat i na funkce ve výborech. „Zůstanu řadovým zastupitelem a mandátu se vzdám, jakmile předám agendu novému lídrovi Pirátů pro volby na Magistrát příští rok,“ uvedl Michálek. Všichni tři poslanci se vzdali nároku na odměnu zastupitele danou ze zákona od začátku listopadu, neboť začínají pobírat plat poslance.

Novým předsedou zastupitelského klubu byl jednomyslně zvolen Adam Zábranský, jediný pražský zastupitel za Piráty, který se nestal poslancem. Adam Zábranský se v zastupitelstvu věnuje hlavně odhalování kauz a zvyšování otevřenosti úřadu. Odhalil například, že Radmila Kleslová brala 350 000 Kč měsíčně za funkce v městských firmám nebo že dva členové pražské ČSSD mají zakázky od městských firem za 1,5 miliardy korun. Mimo to dokončuje studium na Právnické fakultě Univerzity Karlovy.

Novými zastupiteli budou Viktor Mahrik a Ondřej Kallasch. Viktor Mahrik je manažerem národního výzkumu návštěvnosti českého internetu a bude se věnovat oblasti dopravy a majetku. Ondřej Kallasch pracuje jako aplikační specialista, je i zastupitelem za Piráty na Praze 22 a bude se věnovat oblasti sportu. 
