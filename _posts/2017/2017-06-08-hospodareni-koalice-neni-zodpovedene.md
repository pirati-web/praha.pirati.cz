---
date:         2017-06-08
category:     blog
tags:         praha koalice
layout:       post
title:        "Pražská koalice neumí zodpovědně hospodařit" 
image:        dolinek-spending.jpg
author:       Jakub Michálek
---

Jak vyplývá z tiskového brífinku ze čtvrtka 8. června, pražská koalice nezvládla realizovat projekty ve výši 3 miliard korun. Za to už vymyslela, co s těmito penězi udělá. 

Jeden z příkladů uvedl radní Petr Dolínek, možný lídr ČSSD do sněmovních voleb v Praze, který oznámil jednorázovou odměnu 150 milionů pro zaměstnance v sektoru sociálních služeb. Podle Dolínka jsou tito lidé dlouhodobě podfinancováni. Piráti to považují za předvolební dáreček a apelují na pražskou koalici, aby v případě zaměstnanců s nepřiměřeně nízkou mzdou prostě platy dlouhodobě zvýšila a nedávala jednorázové odměny těsně před sněmovními volbami. 

Vedle toho chce koalice také dát 860 milionů korun na školství a sport. To by bylo zcela v pořádku, kdyby primátorka Krnáčová zároveň nenařídila mimořádnou kontrolu sportovních grantů v souvislosti se zátahem policie. Do kauzy sportovních grantů kolem fotbalového bose Pelty je údajně zapojen i zastupitel Karel Březina, jehož kancelář na Magistrátu policie prohledala. Sportovní granty rozděluje právě komise pana Březiny. Proto Piráti vyzývají k opatrnosti při zvyšování dotací na granty, jejichž rozpočet je už tak zdaleka nejvyšší ze všech měst.

Peníze v rozpočtu se také našly na nákup prostoru pro galerii na Praze 9 (zřejmě požadavek výtvarně naladěné A. Krnáčové), nákup Nákladového nádraží Žižkov pro kulturní využití (zřejmě požadavek Matěje Stropnického) či na nový výběh koně Převalského v ZOO za 20 milionů korun (zřejmě výstup pro média). Zarážející je, že má Praha údajně platit až 500 milionů korun na investice do kanalizace PVS, ačkoliv tyto investice má financovat firma Veolia. 

Na výstavbě pražského okruhu se koalice neshodla. ANO a ČSSD podporují výstavbu Blanky 2 za cca 60 miliard korun, Trojkoalice chce část okruhu nahradit 2 silnicemi za cca 30 miliard (tzv. duál). Piráti mají za to, že by Zastupitelstvu měly být předloženy obě dvě varianty. Stějně tak se nedaří výstavba metra D, kde město vykoupilo pouze jeden 300 m2 pozemek.

Radní se odmítli na tiskové konferenci vyjádřit k promlčení kauzy Opencard, protože prý nemají dost informací.
