---
date:         2017-10-12
category:     blog
tags:         legislativa
layout:       post
title:        "Pražští zastupitelé začali projednávat novelu, aby směnárny neokrádaly turisty"
image:        smenarna.jpg
author:       Jakub Michálek
---

Předseda zastupitelského klubu Pirátů v pražském zastupitelstvu Jakub Michálek předložil včera primátorce Krnáčové návrh novely zákona o směnárnách. Ten by měl učinit přítrž některým problémovým směnárnám v centru Prahy, které fungují jako past na nepozorné turisty. Nově by totiž umožňoval obcím zakázat extrémně nevýhodné kurzy, které se někde pohybují i na úrovni 15 Kč za euro. 

> „Janek Rubeš mě zavedl do směnárny na Staroměstském náměstí, kde jsem na vlastní oči viděl bezradnost Japonky, která dostala kurs 15 korun za euro a divila se, jak je něco takového v centru Prahy možné. Tehdy jí Janek doplatil rozdíl ze svých peněz jako omluvu, že se stydí za svoje město. Tímto návrhem chceme dát větší pravomoc Praze a dalším obcím, aby extrémně nevýhodné pasti na turisty zakázaly.  Za 10 let s tím nikdo nic neudělal, proto jsem předložil konkrétní návrh zákona. Praze přináší turisté prosperitu a jako našim hostům bychom jim měli poskytnout základní ochranu před nepoctivými podnikateli," řekl předseda klubu Pirátů Jakub Michálek.

Praha by si tak například mohla zvolit, že v centru Prahy se směnný kurz eura a amerického dolaru od kurzu vyhlašovaného Českou národní bankou nesmí lišit o více než 10 %. To by neměl být problém, ostatně mnohé směnárny na Praze 1 se v tomto rozmezí pohybují. Jen několik málo jich turisty podvádí,“ vysvětluje pražský lídr Pirátů do sněmovních voleb Jakub Michálek. Problémové směnárny vyvěsí kurz ČNB na viditelném místě a svůj nevýhodný kurz umístí tak, aby si toho méně pozorný turista nevšiml. Ten je pak nepříjemně překvapen, když si vyměněné peníze přepočítá. 

![Hodnocení jedné z problematických směnáren turisty](/assets/img/posts/recenzesmenarny.jpg "Hodnocení problematické směnárny ze strany jednoho z turistů")

> „Praha se všemožnými způsoby snaží nalákat turisty a utrácí za to nemalé prostředky. K čemu to ale je, když si turisté z Prahy odnesou nepříjemné zážitky s některými nepoctivými taxikáři a směnárníky? Pak se sem už nebudou chtít vrátit a cestu nedoporučí ani svým známým. To nedává smysl,“ dodává Jakub Michálek. 

Pravomoc předkládat Poslanecké sněmovně návrhy zákonů dává Zastupitelstvu hl. m. Prahy Ústava ČR (čl. 41 odst. 2). Návrh novely musí podle jednacího řádu projednat pražská Rada do 15 dnů. Na včerejším jednání návrh projednal legislativní výbor zastupitelstva, který se usnesl, že změnu zákona projedná s primátorkou Krnáčovou.Souběžně s tímto návrhem připravuje ČNB novelu směnárenského zákona, podle které by mohl turista od smlouvy do 2 hodin odstoupit. Praha připravuje informační kampaň a prověrku, zda nemají některé problémové směnárny pronájem od Magistrátu.

### Odkazy

* [Novela zákona o směnárnách z pera Pirátů](/assets/pdf/novela-smenarny.pdf)
