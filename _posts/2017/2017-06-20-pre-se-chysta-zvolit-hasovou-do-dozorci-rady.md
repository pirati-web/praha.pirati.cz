---
date:         2017-06-20
category:     blog
tags:         praha
layout:       post
title:        "Michálek: Chci, aby Pražská energetika nezvolila přeběhlici do své dozorčí rady."
image:        jakub-akcie.jpg
author:       Jakub Michálek
---

Dne 20. června 2017 se koná valná hromada společnosti Pražská energetika (PRE). Na ní chystá Magistrát znovu dosadit zastupitelku Hášovou do dozorčí rady společnosti a přihrát jí tak znovu odměnu 5,8 milionu. Tyto peníze nejsou odměnou za její práci, ale za přeběhlictví k ČSSD. Březina si pojistil, aby mu návrh na jmenování Hášové mu [odsouhlasili](https://praha.pirati.cz/radni-priklepli-milion-hasove.html) jak Krnáčová, tak představitelé Strany zelených ve vládnoucí koalici. Hášová kromě dozorčí rady neuvádí ve svém životopise zkušenosti z energetiky.

Zastupitelka Hášová před jistou dobou [přestoupila](https://www.seznam.cz/zpravy/clanek/boj-o-politicke-trafiky-v-praze-koalice-odmita-prosetrit-politicku-ktera-bere-milion-31985) z opozice do koaličního klubu ČSSD. Výměnou za to jí Karel Březina přihrál  luxusní flek s tučnou odměnou 1 160 617 Kč ročně, konkrétně dozorčí radu v PRE. Do ní ji navrhl na koaličním jednání Rady. Z výročních zpráv společnosti vyplývá, že se její dozorčí rada schází na cca 4 dvouhodinová zasedání ročně. 

Jakub Michálek navrhl projednání tohoto bodu na Radě hlavního města Prahy a v ZHMP. Koalice však všechny tyto body odmítla diskutovat. Pražští zastupitelé mají o provozu společnosti Pražská energetika minimum informací, přesto však hlavní město Praha ovládá a dosazuje polovinu lidí v dozorčí radě a představenstvu. Město některé své firmy nevlastní přímo, ale jako dceřinné společnosti své holdingové akciovky. Holding slouží jako poklop, aby zastupitelé neviděli, co se ve firmě děje. A ačkoliv holdingy nemají žádnou samostatnou činnost, vytváří další desítky míst, ve kterých mohou sedět politici a čerpat odměny.

„Protože nám město informace tají a vlastní politickou korupci hodlá dokonat, tedy vyplatit politickou přeběhlici, koupil si jsem si jednu akcii v Pražské energetice (za 11 tisíc korun) a 20. června se budu jako akcionář účastnit její valné hromady,“ uvedl předseda klubu Pirátů v pražském zastupitelstvu Jakub Michálek.

Jakub Michálek předložil na valnou hromadu PRE návrh na snížení odměny členům dozorčí rady v souhrnné výši 5 milionů korun a naopak zvýšení dividend, které jdou z části hl. m. Praze jako akcionáři (přes holding). Dále navrhl, aby politická přeběhlice paní Hášová nebyla jmenována do funkce v dozorčí radě, ale naopak aby valná hromada doporučila zvolit do dozorčí rady někoho, kdo byl nominován [čestným způsobem](https://www.pre.cz/cs/profil-spolecnosti/o-nas/pro-akcionare/valna-hromada/). Na valné hromadě se také bude ptát, co konkrétně a v jakém rozsahu paní Hášová pro pražskou energetiku dělá, že má tak vysoké odměny, vedle toho je ještě zastupitelkou, členkou mnoha výborů a má advokátní praxi.

Cílem Pirátů je dosáhnout, aby se místa v dozorčích radách městem vlastněných firem obsazovala aspoň z části ve výběrových řízeních. Mají do nich být jmenováni kvalifikovaní odborníci, má být pravidelně hodnocena výkonnost managementu a výše odměn má odpovídat výkonnosti. Takto si Piráti představují řízení státních a městských firem a tak by to napsali i do zákonů. „Je ostuda této vlády i pražské koalice, že pokračuje praxe parcelování státu a státní firmy a úřady jsou obsazovány podle stranické knížky,“ dodal k záležitosti Michálek. 

Závěry Pirátů potvrzuje i zpráva společnosti Ernst & Young, které město letos zadalo analýzu, jak dobře řídí městské firmy. Podle  hlavních závěrů agentury současné obsazování orgánů společnosti neodpovídá dobré praxi, dohled nad dceřinými společnostmi není ze strany Prahy vykonáván a není stanovena strategie ani plán měřitelných a ověřitelných výsledků společnosti, podle kterých by bylo vedení firmy odměňováno. 

### Odkaz

* [Pražští radní přiklepli 1,2 milionu bývalé zastupitelce TOP09. Piráti protestují](https://praha.pirati.cz/radni-priklepli-milion-hasove.html)
* [Boj o politické trafiky v Praze: Koalice odmítá prošetřit političku, která bere milion](https://www.seznam.cz/zpravy/clanek/boj-o-politicke-trafiky-v-praze-koalice-odmita-prosetrit-politicku-ktera-bere-milion-31985)
* [Dokumenty pro nadcházející valnou hromadu Pražské energetiky](https://www.pre.cz/cs/profil-spolecnosti/o-nas/pro-akcionare/valna-hromada/)
