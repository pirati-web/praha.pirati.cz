---
date:         2017-12-14
category:     blog
tags:         zhmp nemocnice-na-františku
layout:       post
title:        "Koaliční mlčení k nemocnici na Františku a Metru D. Piráti mezitím vystřídali stráže."
image:        mahrik-podpis.jpg
author:       Adam Zábranský
---

**Mlčení o projektu dopravního podniku za několik miliard.** Koalice odmítla informovat o projektu Dopravního podniku spočívajícím ve spolupráci se soukromým investorem při výstavbě v okolí budoucího metra D. Tento záměr přitom bude znamenat investice města v hodnotě několika miliard korun, které kvůli zapojení soukromého subjektu budou skryty před zraky veřejnosti (viz [https://praha.pirati.cz/metro-d-bude-tunel.html](https://praha.pirati.cz/metro-d-bude-tunel.html)). V současnosti probíhá druhé kolo výběrového řízení na strategického partnera. Piráti chtěli zařadit tuto problematiku na program zasedání i vzhledem k tomu, že primátorka Krnáčová zakázala řediteli Dopravního podniku setkat se na téma společného podniku s pirátským zastupitelem Mikulášem Ferjenčíkem. Koalice ale návrh na zařazení nepodpořila.

**Chceme zachránit Nemocnici Na Františku, zastupitelstvo se ale odmítlo vyjádřit**. Piráti se obávají následků koncesního řízení na 35 let na provozování Nemocnice Na Františku, které v listopadu 2017 znenadání vyhlásila Praha 1 (viz [https://praha.pirati.cz/nemocnici-na-frantisku-lze-provozovat-efektivne.html](https://praha.pirati.cz/nemocnici-na-frantisku-lze-provozovat-efektivne.html)). Proti koncesi jsme protestovali na úterním zasedání zastupitelstva Prahy 1 a navrhovali jsme, aby byl bod k Nemocnici Na Františku zařazen i na program čtvrtečního zasedání pražského zastupitelstva. Podle Pirátů je totiž vhodným řešením situace, aby provoz nemocnice převzalo hlavní město. Koalice, ODS a TOP 09 ale zařazení bodu nepodpořily. Primátorka alespoň přislíbila, že tato problematika bude projednána na lednovém zasedání zastupitelstva.

**Další podivné projekty „smart cities“ městských částí.** Zastupitelstvo schválilo dotace městským částem na projekty „smart cities“ za 17 milionů korun. Popis projektů je přitom velmi pochybný a neurčitý, například má být realizováno několik „parků se smart prvky“. Na dotaz pirátského zastupitele Ondřeje Profanta, co to má ten chytrý park být, odpověděla primátorka Krnáčová, že k tomu nemá co říct. Piráti hlasovali proti přidělení dotací na tyto pochybné projekty. Dlouhodobě kritizujeme smart cities v pojetí současné koalice (viz [https://praha.pirati.cz/smart-cities-podle-piratu.html](https://praha.pirati.cz/smart-cities-podle-piratu.html)).

**Vysvětlení k Trojské lávce se nedostavilo.** Náměstek Dolínek předložil materiál k pádu Trojské lávky. V tomto materiálu je mimo jiné zpráva z průzkumu z června 2016, ve které se píše, že „je nutné doplnit diagnostický průzkum o sondy k předpínací výztuži“. V rámci projednávání bodu se pirátský zastupitel Mikuláš Ferjenčík zeptal, zda tento diagnostický průzkum byl proveden, protože podle aktuálně dostupných informací lávka zřejmě spadla právě kvůli přetrhnutí lan. Ani náměstek Dolínek, ani zodpovědný člen představenstva Technické správy komunikací nebyl schopen na tento základní dotaz odpovědět.

**Prodej pozemku na Vítězném náměstí za hubičku.** Zastupitelstvo svým usnesením umožnilo Praze 6, aby prodala pozemek na Vítězném náměstí. Na tomto pozemku měl dříve vyrůst tzv. „Lední medvěd“, dnes je připraven jiný (pro Piráty přijatelnější) projekt. Piráti kritizovali převážně cenu, která byla znaleckým posudkem zadaným Prahou 6 určena na 120 milionů Kč. Podle dvou dalších posudků by totiž cena měla být výrazně vyšší, a to 150 milionů a 200 milionů. Pozměňovací návrh pirátského zastupitele Viktora Mahrika, aby minimální prodejní cena byla zvýšena ze 120 milionů na kompromisních 150 milionů, neprošel. O konkrétní ceně bude nyní rozhodovat Praha 6.

**Podivná hra o Ďolíček.** Piráti již potřetí během tohoto volebního období podpořili nákup stadionu Ďolíček, na kterém v současnosti hraje klub Bohemians. Záměr nakoupit Ďolíček pražské zastupitelstvo schválilo už v březnu 2016, ale až nyní mu byla předložena revokace usnesení, která řeší formální chybu. Zjistilo se totiž, že trafostanice nacházející se na pozemku nemá majitele, tudíž Praha nemůže být do katastru nemovitostí zapsána jako vlastník. Jsme zvědaví, jestli tímto tempem ke koupi stadionu vůbec někdy dojde.

**Piráti mají nového zastupitele.** Poté, co před týdnem rezignoval na mandát zastupitele Jakub Michálek, ho dnes následoval Ondřej Profant. Pražští Piráti tak drží svůj předvolební slib, že pokud budou zvoleni do Poslanecké sněmovny, nebudou kumulovat funkce na plný úvazek a postupně své mandáty předají náhradníkům. Místo Ondřeje Profanta se zastupitelem stane Ondřej Kallasch, pracovník v IT a zastupitel v Uhřiněvsi. 
