---
date:         2017-06-28
category:     blog
tags:         praha volby
layout:       post
title:        "Piráti startují volební kampaň v Praze"
image:        kandidati-praha.jpg
author:       Jakub Michálek
---

Náš parlament dnes - dřív než kdy jindy - potřebuje čerstvou krev, politickou stranu vzniklou zdola, nikoliv další umělý marketingový produkt. Díky nadějným průzkumům a zastoupení na pražském Magistrátu jsou Piráti pro Pražany černým koněm sněmovních voleb, tj. v podstatě jedinou neparlamentní stranou, která má šanci se do Parlamentu dostat a může tak přinést do sněmovny čerstvý vítr.

Miliardář Babiš vyráží do voleb v podstatě s programem centrálního plánovače. Naše silná vize, kterou proti tomu stavíme, je, že bohatství vzniká zdola, u svobodných lidí, živnostníků, inovátorů, nikoliv u tzv. dotačních podnikatelů. Lidé sami přemýšlejí, diskutují, rozhodují sami za sebe, stát jim nehází klacky pod nohy. Fakt je ten, že centrální plánování se neosvědčilo ani za komunismu a i výsledky rozpočtu České republiky i hlavního města Prahy pod vedením ANO ukazují, jak špatně plánují a nezvládají investovat.

V Parlamentu musí být někdo, kdo bude Babiše skutečně kontrolovat! Budeme ho kontrolovat, stejně jako v Praze kontrolujeme Krndu. Z Prahy víme, jak Babiš řídí firmy, že to je neodborné, nikdo za nic nezodpovídá. Dokonce to samé po nás zopakoval audit Ernst & Young, který si Praha nechala udělat. Spíš než “řídit stát jako firmu” to funguje naopak.

Naším volebním cílem je porazit ČSSD v Praze, získat cca 12 % hlasů. V posledních volbách do Zastupitelstva hl. m. Prahy jsme získali 5,3 %. Od té doby jsme vyrostli a fungujeme lépe. Výsledek horší než 7 % bychom považovali za neúspěch. Naším zásadním problémem je, že naši příznivci jsou často nevoliči. Proto chceme přesvědčit v kampani, aby zvedli zadek, nekašlali na svou zemi a došli k těm volbám.


Představení čelních kandidátů a priorit lídra Jakuba Michálka pro Prahu naleznete [pod tímto odkazem](https://docs.google.com/document/d/1ZlinvVtEK-uGzQ2GrNZPmt9KKUCCPY_Lc8nB9AUXGNY/edit).
