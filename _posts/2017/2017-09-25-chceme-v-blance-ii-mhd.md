---
layout: post
category: CLANKY
title: "Pokud v Blance 2 nebude MHD, nestojí za ty peníze"
date: 2017-09-25
author: Ondřej Profant
image: posts/blanka2.jpg
tags: doprava
---

Piráti nesouhlasí s další stavbou silničních tunelů bez řádného vyčíslení celkových nákladů a přímé integrace s MHD.  „Po otevření Blanky většina obyvatel očekávala zlepšení jejich života, jenže to se nestalo. Většina lidí jezdí veřejnou dopravou a těm nový tunel vůbec nepomohl. Nechceme opakovat tuto chybu,“ říká pražský zastupitel za Piráty Ondřej Profant.

> „Spojení z Bohnic do Dejvic nyní trvá 3x déle s využitím MHD než autem, protože autobus v Blance nejezdí. Navíc je třeba počítat s 3 přestupy. Tato situace je dlouhodobě neudržitelná. Proto je třeba při plánování nových staveb rovnou zohlednit potřeby MHD - zvláště integraci zastávek i přestupních uzlů. Naší vizí je, aby Prahu spojil okružní autobus, který snadno a rychle spojí okrajové čtvrti,“ vysvětluje Ondřej Profant.

Dalším velkým problémem plánování dalších velkých tunelů je, že město zcela ignoruje náklady na provoz. Náklady na stavbu jsou pouze velmi hrubý odhad a i tak dosahují ceny stavby celé nové linky metra. Další ohromné peníze bude stát údržba a doprovodné stavby. Takto velké finanční prostředky nelze ignorovat tak, jak to současná koalice dělá. 

Dalším problémem je legislativa. Město není schopné zkolaudovat ani Blanku, protože se čeká na dostavbu vnějšího okruhu. Ta je však v nedohlednu. Stejně tak je nedostatečná příprava odstavných parkovišt, které by zaručily odlehčení centra města od obtěžujících aut.

Zastupitelstvo bude stavbu Blanky 2 projednávat na úterním mimořádném zasedání. Zastupitelstvu bylo přislíbeno zpracování alternativních návrhů včetně např tzv. „Duálu“, ale toto posouzení Rada do materiálu nezařadila. „Jsme postaveni před hotovou věc, kde se má dát 350 milionů Kč do projektu, jehož zadání neodpovídá požadavkům moderní doby. Jsme přesvědčeni, že zastupitelstvo by se mělo vždy rozhodovat z několika reálných variant. Praha ale dlouhodobě protlačuje jednu variantu, aniž by se zabývala jinými návrhy. Ty potom existují pouze v rovině spekulací.“ shrnuje postoj Pirátů Ondřej Profant.

Z těchto důvodů nemůže zastupitelský klub Pirátů hlasovat pro zbrklou dostavbu městského okruhu v předkládaném znění.

**Ke stažení:**

- [Prezentace Ondřeje Profanta pro ZHMP v červnu 2017](https://github.com/Kedrigern/prezentace-cs/raw/master/mestsky-okruh/mo-zhmp.pdf)
