---
date:         2017-11-08
category:     blog
tags:         praha
layout:       post
title:        "Zastupitelstvo chce dostavět městský okruh, superholding neprojednalo"
image:        zabransky.jpg
author:       Jan Loužek, Adam Zábranský
---

Na prvním listopadovém zasedání zastupitelstva se projednávala dostavba městského okruhu (Blanka 2). Neprošly dva návrhy Pirátů – ti chtěli projednat řízení městských společností a vzdání se odměn zastupitelů, kteří se stali poslanci.

### Bude Blanka zase tunel?

Praha schválila prvních 350 milionů na východní část městského okruhu. Takzvaná Blanka 2 povede od Pelc-Tyrolky až po Jižní spojku u Hostivaře. Má vést většinou v tunelech. Návrh jsme nepodpořili, neboť Praha zcela opomněla naše požadavky. Opakuje totiž stejnou chybu – tunel nepočítá s MHD a odhad celkové ceny stavby je definován jen velmi vágně. 

> „Již v červnu jsme deklarovali, jaké jsou podmínky Pirátů, abychom byli ochotni podpořit projekt dostavby městského okruhu. Tyto podmínky však v usnesení nejsou. Chybí nám především zohlednění hromadné dopravy, vyčíslení provozních nákladů a stavba parkovišť P+R v okolí stavby. Toto vše jsme navrhli v pozměňovacím návrhu, který nebyl podpořen,“ shrnuje pražský zastupitel za Piráty Ondřej Profant.

Tyto požadavky jsme prezentovali poprvé na červnovém zastupitelstvu. Už [tehdy jsme říkali](https://praha.pirati.cz/chceme-v-blance-ii-mhd.html), že pokud nebude v tunelu integrována MHD (autobusová linka), nestojí Praze tunel za to, aby na něj zaplatila několik desítek miliard. Dodnes jsme svědky špatného plánování v případě tunelu Blanka – autobus tam prý nesmí. A tak cestující z Kobylis musí do Dejvic jezdit zbytečně dlouho přes Muzeum, nebo tramvají přes Letnou. Po pražském okruhu přitom rychlíkový autobus na letiště jezdit může. V blízkosti zamýšleného tunelu se navíc nachází i řada železničních tratí, kde by se mohla nacházet nová nádraží a parkoviště P+R. Bez parkovišť a navázání na hromadnou dopravu Blanka 2 jen přivede více aut, jak tomu bylo u Blanky.

### Chystá se superholding, přitom neexistuje vlastnická politika

Dle našich informací Rada dokončuje přípravu superholdingu, který by postupně měl řídit všechny městské firmy. Piráti na zasedání předložili návrh, aby Rada dostala za úkol před vznikem superholdingu schválit vlastnickou politiku. Vlastnická politika je strategický dokument, jehož cílem je určit způsob obsazování orgánů firem, odměňování členů orgánů firem a způsoby kontroly dodržování státní vlastnické politiky. Dále má podrobně upravit nominační proces do zmíněných pozic, určit politické požadavky pro jednotlivé obchodní společnosti v majetkovém portfoliu (tvorba zisku, zajišťování služeb pro občany atd.) a způsob odměňování členů orgánů podniků v návaznosti na jejich výkon a plnění těchto požadavků, posílit externí a interní kontrolu apod. Bez existence vlastnické politiky, která by existenci superholdingu důvěryhodně obhajovala, je podle nás nesmysl ho zřizovat.

Koalice ale nepodpořila zařazení tohoto bodu na program zasedání.

### Odměny od města nechceme, ale vzdát se jich nesmíme

Tři Piráti z Prahy byli v nedávných volbách zvoleni do Poslanecké sněmovny. Chystají se k rezignaci na mandát pražského zastupitele, ještě před tím se však rozhodli, že se k 1. listopadu vzdají veškerých peněz, které jim hlavní město Praha vyplácí. Jedná se asi o pět až šest tisíc korun (pro neuvolněného zastupitele a člena výboru) měsíčně. 

Magistrát na žádost Pirátů [reagoval](https://github.com/pirati-byro/spisy-zk-pha-2017/blob/master/8123-vzdani-se-naroku-na-odmenu/02-odpoved/odpoved.pdf) tím, že nemůže nevyplácet uvedenou sumu, neboť by takový krok byl v rozporu se zákoníkem práce. Proto se Piráti rozhodli požádat pražské zastupitelstvo, aby stanovilo nulovou odměnu pro ty zastupitele, kteří brzy nastoupí do Poslanecké sněmovny. Dle názoru Magistrátu je toto jediný způsob, jak se peněz zříci. 

Pro návrh Pirátů, aby poslanci Jakub Michálek, Ondřej Profant a Mikuláš Ferjenčík nečerpali od Prahy peníze, hlasovalo [pouhých 13 zastupitelů](https://www.flickr.com/photos/pirati/24287196048/in/dateposted/). Ostatní členové zastupitelstva se tvářili, jako když v sále vůbec nejsou. 

> „Člověk chce přenechat městu peníze a nejde to. Fakt Kocourkov,“ uvedl k celé záležitosti pirátský zastupitel a poslanec Mikuláš Ferjenčík.

Piráti budou prostředky od města, kterých se nemohou zříci, věnovat na dobročinné účely.

### Odkazy

* [Piráti: Pokud v Blance 2 nebude MHD, nestojí za ty peníze](https://praha.pirati.cz/chceme-v-blance-ii-mhd.html)
* [Odpověď MHMP zastupiteli Jakubovi Michálkovi na žádost o vzdání finančních prostředků, určených pro zastupitele hl. m. Prahy](https://github.com/pirati-byro/spisy-zk-pha-2017/blob/master/8123-vzdani-se-naroku-na-odmenu/02-odpoved/odpoved.pdf)
