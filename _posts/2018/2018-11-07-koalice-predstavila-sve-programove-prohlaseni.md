---
date:         2018-11-07
category:     blog
tags:         koalice praha
layout:       post
title:        "Nová koalice pro pražský magistrát představuje své programové prohlášení. Dominuje doprava a dostupné bydlení v metropoli"
image:        tk-koalice.jpg
author:       Zdeněk Hřib, Jiří Pospíšil, Jan Čižinský
---

Praha, 7. listopadu 2018 – Dvaadvacetistránkový dokument s plánem na příští čtyři roky připravili zástupci Pirátů, Prahy Sobě a Spojených sil pro Prahu, kteří obsadí klíčové posty ve vedení města. Prim hrají důležité dopravní stavby, ale program nezapomíná ani na sociální služby či kulturu.

> „Program odráží všechny naše priority, na kterých jsme se s našimi koaličními partnery shodli, a považuji ten dokument za slušný odrazový můstek pro naši práci. Bude jí evidentně dost a Praha by se měla za čtyři roky posunout o pořádný kus dopředu,“ říká kandidát na post primátora MUDr. Zdeněk Hřib.

Plánované kroky bude vznikající koalice otevřeně komunikovat. 

> „Chceme změnit atmosféru – ukončit blbou náladu ve městě, ukázat Pražanům, že věci se dají měnit společně a bez neustálého hádání. To znamená, že budeme otevření, věci budeme v klidu projednávat jak v rámci koalice, tak s městskými částmi, s opozicí a s Pražany,“ vysvětluje lídr uskupení Praha Sobě Mgr. Jan Čižinský. Komunikaci zlepší i nová funkce městského ombudsmana pro otevřenou radnici.

Programové prohlášení slibuje vytvořit dopravní koncepci města odpovídající 21. století, tedy především dokončení městského okruhu a návazných důležitých dopravních staveb včetně zahájení výstavby metra D a urychlené renovace pražských mostů. Program také počítá s výrazným zrychlením byrokracie a mašinérie povolování staveb a co nejrychlejší projednání Metropolitního plánu, který je nutnou podmínkou dalšího rozvoje města. Velký prostor dostala i problematika dostupného bydlení.

> „Chceme podpořit výstavbu nových bytů ve všech možných formách. Od čistě developerských projektů přes bytová družstva až po sociální městské byty. S tím samozřejmě souvisí vytipování vhodných pozemků pro bytovou výstavbu a řada dalších věcí, které jsme připraveni urychleně řešit,“ dodává lídr Spojených sil pro Prahu JUDr. Jiří Pospíšil (TOP09).

Program nové koalice zahrnuje všechny další oblasti fungování Prahy od životního prostředí po kulturu, kde slibuje vytvořit nový transparentní systém pro přidělování grantů a dotací. Silné zastoupení má i sociální politika a školství, kde vznikající koalice plánuje zvýšit platy učitelům a dalším zaměstnancům škol.

Prioritou bude také transparentní a Pražanům přístupné hospodaření města. Například městským rozpočtem by mělo být možné se na internetu „proklikat“ až na úroveň jednotlivých faktur. 

### Odkazy

* [Programové prohlášení koalice](/assets/pdf/programove-prohlaseni.pdf)
* [Personální složení jednotlivých členů budoucí Rady](/assets/pdf/personalni-slozeni-nove-rady.pdf)
