---
date:         2018-06-22
category:     blog
tags:         informatika
layout:       post
title:        "Vítáme novou datovou platformu Prahy" 
image:        golemio.jpg
author:       Adam Zábranský
---

Praha, 22. června 2018 - Piráti vítají vznik datové platformy Prahy Golemio ([https://golemio.cz/](https://golemio.cz/)), kterou ve středu představila městská společnost Operátor ICT. Jedná se totiž o jeden z opravdu klíčových prvků smart cities. Aby město bylo chytré, je potřeba, aby spolu jednotlivé části komunikovaly a rozhodnutí byla založena na datech. A přesně k tomu tato platforma slouží – k výměně dat mezi jednotlivými institucemi ve městě. 

V Praze je dat nepřeberné množství: od městských částí přes příspěvkové organizace až po akciové společnosti. Golemio je rozšířením a nástavbou pražského katalogu otevřených dat, který spoluzaložil pirátský zastupitel Ondřej Profant ([http://opendata.praha.eu](http://opendata.praha.eu)).

> „Díky sdílení dat může město dosáhnout značných finančních úspor na budoucích IT systémech, rychleji a přesněji rozhodovat a poskytnout data občanům, kteří s nimi mohou dále pracovat. Třeba zkoumat, jak zlepšit síť MHD, či zjistit, kdy snáze zaparkuje,“ vysvětluje Ondřej Profant, který je dnes již poslancem.

Piráti krok k lepšímu sdílení dat za profesionálních podmínek chválí. 

> „Velmi oceňujeme i to, že Operátor buduje interní kapacity, které drží know how, a dokonce hodlá integrační části řešení vyvinout jako open source software,“ dodává Profant. 

Připomínky však máme k samotnému technickému řešení pro pilotní provoz. To bylo totiž soutěženo zcela bez dlouhodobé finanční rozvahy (TCO). Velmi se obáváme výrazného navýšení ceny v momentě, kdy do systému budou přibývat data ve větších objemech. Přitom právě navyšování objemu dat (a tím jejich přesnosti) je cílem datové platformy. Doufáme, že se s tímto problémem současný tým datové platformy dokáže vyrovnat.
