---
date:         2018-08-06
category:     blog
tags:         kauzy praha-10
layout:       post
title:        Do Horského hotelu vstoupili Piráti se svolením správce, firma Prahy 10 je i přesto žaluje
image:        horskyhotel.jpg
author:       Jana Komrsková
---

Praha, 6. srpna 2018 – Politický boj na Praze 10 dosahuje absurdních rozměrů. Městská firma Prahy 10 v čele s koaličním zastupitelem Lukášem Rázlem (ČSSD) prokazatelně lže a obviňuje Piráty z vloupání do Horského hotelu, který Praha 10 vlastní. Piráti přitom mají zdokumentováno, že do hotelu se dostali se svolením správce a za jeho přítomnosti.

Celý poslední školní rok byl Horský hotel, o který se má starat firma Prahy 10, vinou absolutní neschopnosti správce a vlastníka uzavřen. 

> „Různé oficiální informace, které jsem získala od současné vládnoucí koalice o situaci na Horském hotelu, byly k sobě v přímém rozporu. Z tohoto důvodu jsem se spolu s dalšími členy našeho místního sdružení rozhodla objekt osobně navštívit,“ říká k počátku celého případu pirátská zastupitelka za Prahu 10 Jana Komrsková. 

Se čtrnáctidenním předstihem Jana Komrsková písemně požádala předsedu představenstva společnosti Praha 10 – Majetková, a.s., Lukáše Rázla (ČSSD) a gesční radní o zpřístupnění objektu Horského hotelu.

Vedení akciové společnosti na žádost zastupitelky Jany Komrskové k zpřístupnění hotelu nereagovalo a na místě Piráti nalezli uzavřený objekt. Lukáš Rázl nebyl k zastižení ani telefonicky, stejně jako zástupce společnosti Praha 10 – Rekreace, a.s., pod jejíž správu hotel přímo spadá, pan Stanislav Hanovský. Janě Komrskové se podařilo kontaktovat dočasného správce objektu, jehož telefonní číslo bylo uvedeno na vstupních dveřích hotelu. Ten s prohlídkou Horského hotelu souhlasil a po několika hodinách se na místo osobně dostavil. Mezitím, při prvotní obhlídce objektu, Piráti nalezli nezajištěný zadní vchod do objektu a správce objektu na tento stav následně upozornili. Někteří Piráti za doprovodu správce prošli některé části objektu. Do objektu nevnikl nikdo násilím a bez povolení. Během této návštěvy ale Lukáš Rázl telefonicky instruoval dočasného správce hotelu, jak má vypovídat na policii a přímo jej vybízel k podání křivé výpovědi proti členům České pirátské strany.

Tentýž den, v pátek 13. července, vydala městská část Praha 10 tuto zprávu: 

> „Krizové prohlášení vlastníka Horského hotelu na Černé hoře (městská část je zprostředkovaným akcionářem společnosti, která hotel vlastní): Do hotelu se před několika desítkami minut vloupal vyšší počet neznámých pachatelů. Bezpečnostní systém včas uvědomil policii, která na místo dorazila ve chvíli, kdy již pachatelé z objektu unikli. Vlastník objektu podává trestní oznámení a zjišťuje rozsah škod.“ 

Dva týdny na to zveřejnil Lukáš Rázl na facebooku tento příspěvek: „Piráti se dopustili trestného činu. Pokud násilím otevřu zamčené dveře a i přes houkající alarm vniknu do objektu, v kterém nemám co dělat – tak je to vloupání. Piráti, kteří volají po dodržování zákona jej porušili – a je to neomluvitelné. Můžete křičet jak chcete – spáchali jste trestný čin. Chováte se stejně jako gardistické bojůvky v 50. letech.“

Podle Pirátů je takovéto chování za hranicí přijatelnosti. 

> „Lukáš Rázl bohužel opět ničím nepřekvapil. Potvrdil jen, že je sice neschopný správce majetku městské části, ale velice schopný lhář. Piráti se nikam nevloupali a nic nepoškodili – máme úplný videozáznam naší návštěvy, který má k dispozici i policie. Jedná se tak o další zřejmou pomluvu ze strany stávající koalice,“ vysvětluje Jana Komrsková.

Horský hotel v Jánských lázních zakoupila MČ Praha 10 v roce 2008 za téměř 50 milionů. Další opravy a rekonstrukce spolykaly minimálně dalších 60 miliónů. Navzdory těmto obrovským investicím se po deseti letech péče a rekonstrukcí dostal objekt do stavu, kdy musel být z hygienických a bezpečnostních důvodů pro další pobyty dětí na počátku školního roku 2017/2018 uzavřen. Správu objektu po celou dobu jeho provozu zajišťovala, nebo spíše zanedbávala městská akciová společnost Praha 10 – Rekreace, a.s.

Horský hotel byl i v minulosti provázen řadou skandálů. Piráti se rozkrývání a odhalování těchto nepravostí dlouhodobě úspěšně věnují. Z hysterické reakce stávajících zástupců MČ Praha 10 na kontrolu provádění rekonstrukce ze strany opozice je zřejmé, že má cenu ve veřejném dohledu na Horský hotel i nadále pokračovat.
