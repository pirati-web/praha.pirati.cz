---
date:         2018-03-06
category:     blog
tags:         informatika
layout:       post
title:        "Zakázka na míru podruhé – datové centrum Chodovec pod taktovkou velkých IT firem" 
image:        box.jpg
author:       Ondřej Profant, Ondřej Kallasch
---

Rada hl. m. Prahy dnes schválila zakázku na dodávku vybavení pro Datové centrum 5 Chodovec. Jedná se o sesterské úložiště pro Datové centrum 4 - Kongresové centrum, kde kvůli kompatibilitě musí být použit stejný hardware. Na problémy s dřívější zakázkou jsme [již upozorňovali](https://praha.pirati.cz/zakazka-psana-na-miru.html). Vedení města si tak nechalo svázat ruce od firem, které nabídly metropoli nevýhodné a nepotřebné vybavení. Dvakrát po sobě. Namísto hledání vhodného řešení od různých dodavatelů si Praha nechala od velkých firem říci, co přesně má být v datovém centru použito za hardware, a napsala jej do zadávací dokumentace. Bylo tak předem jasné, jaké konkrétní produkty město nakoupí. 

Namísto toho, aby Praha uskutečnila jednu zakázku na obě datová centra, rozdělila ji na dvě. První za 34 381 818,9 Kč a druhou za 43 295 297 Kč. Příprava zakázky proběhla navíc zcela bez diskuze ve výboru pro legislativu, veřejnou správu a informatiku (který je v gesci primátorky Krnáčové) a opoziční zastupitelé se tak nemohli k dané věci vyjádřit. „Tohle je přesně ten způsob, který mi vadí na těchto zakázkách. Přijde technický návrh, kterému lajk nemá šanci rozumět, nedá se možnost probrat jej s opozicí a pak se to schválí,“ dodává k tomu Ondřej Kallasch, pražský zastupitel za Piráty. 

### Co jsou konkrétní problémy uvedené zakázky? 

* Některé specifikace jsou převzaty z marketingových letáků konkrétních dodavatelů ke konkrétním produktům (např. Hewlett-Packard, Cisco).
* Předimenzované požadavky na server, které splňuje jen několik málo výrobků. Přitom by bylo vhodnější pořídit více serverů místo jednoho.
* V rámci diskového pole je požadována podpora Dockeru, což je technologie, která se na MHMP nepoužívá a ani ve strategických dokumentech není zavedena. Piráti sami tuto technologii používají, ale nemyslíme si, že je vhodná pro nasazení v rámci pražského magistrátu.
* Další využívání technologií (např. VMware, Oracle), které lze nahradit otevřenými alternativami a snížit tak závislost města na jediném dodavateli a získat ve výsledku lepší cenu.
* V případě takto odborné zakázky bychom doporučili postupovat formou soutěžního dialogu, aby se případné problematické části opravily, a zakázka byla reálně otevřenou pro celou šíři možných dodavatelů.

## Odkazy 

* [Zakázka psaná na míru – jak se schvaloval projekt datového centra 4](https://praha.pirati.cz/zakazka-psana-na-miru.html))
