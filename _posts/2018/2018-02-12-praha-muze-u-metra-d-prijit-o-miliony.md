---
date:         2018-02-12
category:     blog
tags:         doprava
layout:       post
title:        "Michálek k metru D: Praha může přijít o miliardy" 
image:        bankrot.jpg
author:       Jakub Michálek
---

Výstavba v polích kolem metra D je největší developerský projekt současnosti – v sumě jde o 57 miliard. Bohužel způsob zapojení Prahy je pochybný a město může přijít o miliardy.

Dnes už přesně víme, že Praha má mít menšinový podíl 49 % v developerské firmě se společností Penta (!), která bude připravovat zástavbu lukrativních parcel kolem metra D. Když jsme to [kritizovali](https://praha.pirati.cz/metro-d-bude-tunel.html) my Piráti a [navrhovali to](https://praha.pirati.cz/mlceni-o-dopravnim-podniku-nemocnici-na-frantisku-a-pochybne-smart-cities.html) na program Zastupitelstva, tak samozřejmě měli hlavu v písku, neviděli a neslyšeli. Krnáčová a další radní včetně STAN a Strany zelených totiž během letních prázdnin minulého roku schválili usnesení jako bianco šek, který takový postup Dolínkovi a DPP umožňuje.

Je to politika "as usual", dobrý nápad je znetvořen, aby na něm soukromá skupina vydělala. Ano, to že se mají zastavět pole v okolí stanic metra D je dobře (aby to nedopadlo jako v Letňanech, kde jsme postavili metro doprostřed pole).

Ale už je špatně, že:

1. Praha má mít ve firmě menšinový podíl, takže nebude o ničem rozhodovat ani poskytovat informace zastupitelům, 
2. Nebylo to projednáno v Zastupitelstvu (očekávám, že tam půjdou až když budou chtít ručení za půjčky – stejně jako u tramvají) a smluvní dokumentace výběrového řízení byla dokonce zastupitelům odepřena,
3. máme do společné firmy vkládat pozemky za nejasných podmínek.

Hrozí tak, že Praha do společného podniku vloží ornou půdu, následně z pozemků společného podniku ta samá Praha udělá změnou územního plánu stavební parcely pro výstavbu mrakodrapů, společný podnik je prodá a developeři shrábnou 75 % zisku, Praha pouze 25 % zisku. Ano, to odpovídá podnikatelské zručnosti Prahy. Tyto námitky jsem již minulý rok osobně předal řediteli DPP panu Gillarovi.

Piráti prosazují i nadále, aby se záměr na výstavbu v okolí stanic metra D projednal v Zastupitelstvu a zrevidoval ve prospěch města a občanů.
