---
date:         2018-05-17
category:     blog
tags:         transparentnost
layout:       post
title:        "Zveřejňujeme majetkové přiznání kandidáta Pirátů na primátora hl. m. Prahy" 
image:        hrib.jpg
author:       Zdeněk Hřib
---

Senát dnes projednával novelu zákona č. 159/2006 Sb, o střetu zájmů. Poslanci v ní bez hlasů Pirátů prosadili omezení možnosti veřejnosti nahlížet do majetkových přiznání komunálních politiků. Neveřejné měly být nově například údaje o dluzích a movitých věcech. Zadlužený politik je přitom obecně považován za snáze uplatitelného.

Senát tuto novelu nyní vrátil zpět poslanecké sněmovně ve znění pozměňovacího návrhu původně prosazovaného poslancem Nacherem, který je aktuálním kandidátem ANO na pražského primátora. Tento „Nacherův přílepek“ omezuje práva veřejnosti ještě více než kompromisní poslanecká verze. Majetková přiznání podle něj mají být přístupná jen na základě schválené žádosti. Ministerstvo spravedlnosti by tak na tuto agendu zřejmě muselo najmout další úředníky. Ze zpřístupněných údajů by pak ale stejně v praxi vznikaly paralelní nekontrolovatelné databáze majetkových přiznání s anonymním přístupem. Ministerstvo spravedlnosti by navíc stejně nebylo schopné reálně ověřit totožnost žadatele, ale pouze existenci této osoby. Bylo by tedy možné se snadno vydávat třeba právě za poslance Nachera.

Za tento návrh, s nímž nesouhlasila ani vláda a Ministerstvo spravedlnosti, pak v Senátu úspěšně lobboval Stanislav Polčák. Tento europoslanec STAN proslul konzultacemi obsazení městských firem Prahy s podnikatelem Michalem Redlem, který byl prohlášen za částečně nesvéprávného z důvodu velmi vážné duševní poruchy. Díky tomu se také vyhnul soudu v kauzách spojených s Radovanem Krejčířem.

Kandidát Pirátů na pražského primátora Zdeněk Hřib k tomu uvádí: 

> „Návrh poslance Nachera indikuje nepochopení toho, jak funguje digitalizace a sdílení informací v aktuálním tisíciletí. Hlavně jde ale zcela proti transparentnosti a pouze podporuje zbytečnou byrokracii. My naopak jdeme příkladem a majetková přiznání našich zastupitelů budou veřejně na webu. Já své přiznání zveřejňuji již nyní.“

### Odkazy

* [Majetkové přiznání Zdeňka Hřiba](/assets/pdf/priznani-hrib.pdf)
