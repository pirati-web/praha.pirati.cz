---
date:         2018-09-18
category:     blog
tags:         praha-22 kauzy
layout:       post
title:        "Cinknul radní na Praze 22 zakázku? Mimořádné zastupitelstvo rozhodne o jeho osudu"
image:        cyklostezka-hajek.jpg
author:       Ondřej Kallasch
---

V reakci na [zveřejněnou zprávu](https://www.novinky.cz/krimi/482670-statni-zastupce-kvuli-rekonstrukci-kuksu-obzaloval-ctyri-lidi.html) o obvinění randího Petra Semeniuka za rekonstrukci zámku Kuks iniciovala opozice svolání mimořádného zasedání. Na něm bude zastupitelstvo městské části jednat o setrvání pana Semeniuka v Radě a zároveň bude požadovat provedení forenzního auditu u všech zakázek v posledním volebním období. Hrozí totiž riziko, že předražená obnova Kuksu nebude jediná.

Že nejsou všechny zakázky na Praze 22 v pořádku, na to opozice upozorňuje dlouhodobě. Nedávno jednu takovou zmínil Ondřej Kallasch, zastupitel na MČ Praha 22, který sedí i v zastupitelstvu hlavního města Prahy. Problém detailně [popsal](https://www.youtube.com/watch?v=MYcoWuIc4Ww) na svém youtubovém kanálu Hájecký cyklista. Stezka pro cyklisty a chodce, která spojuje Hájek u Uhříněvsi s kopcem Jankov, byla předražená. Radnice za realizaci 400 metrů asfaltového povrchu v poli zaplatila 5,2 milionů korun. Konkrétněji: 4,3 milionu stála stavba stezky, 900 tisíc pak kácení dřevin. V nejbližší době by se měla na webové stránce Praha22.cz objevit kompletní dokumentace k uvedené zakázce. Kallasch si dokumentaci vyžádal.

Ačkoliv radnice vydala prohlášení, že kauza se zámkem Kuks je čistě osobní záležitost pana Semeniuka, opozice bude na Praze 22 požadovat prověření všech zakázek. „Odhaduji, že se zjistí pochybení minimálně u zakázky na stavbu smíšené stezky už jen proto, že firma Archdozor vznikla celkem nedávno a jediné aktivity, které má, jsou právě na Praze 22. Obávám se tedy, že je to pouze prázdná schránka, která zakázky rozděluje mezi subdodavatele a tak není jasné kdo vlastně nakonec peníze inkasuje,“ uzavírá své podezření Kallasch.
 
### Odkazy

* [Video Ondřeje Kallasche k problematice hájecké cyklostezky](https://www.youtube.com/watch?v=MYcoWuIc4Ww)
