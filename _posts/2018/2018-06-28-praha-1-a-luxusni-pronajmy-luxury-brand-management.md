---
date:         2018-06-28
category:     blog
tags:         kauzy praha-1
layout:       post
title:        "Praha 1 před volbami uzavírá smlouvy s pochybnou firmou, přijde o desítky milionů" 
image:        bakala.jpg
author:       Adam Zábranský
---

Praha, 28. června 2018 – Piráti považují za skandální způsob, jakým Praha 1 pronajímá nejlukrativnější nebytové prostory v Česku. Obchody v Pařížské, jejichž pronájem stojí několik milionů korun ročně, pronajímá bez soutěže. Záměr pouze vyvěsila na dva týdny na úřední desku. Třetinu obchodů v Pařížské navíc Praha 1 pronajímá jedné společnosti, kterou dříve ovládal Ivo Rittig a dnes ji vlastní Zdeněk Bakala.

Z [dvaceti nebytových prostor](https://docs.google.com/spreadsheets/d/1JHETiCbYkOGQ4bKcrWFIpY3jSReVW8GUzzXSgSuMEaE/edit#gid=0), které Praha 1 vlastní v Pařížské ulici, jich zhruba polovinu pronajímá jedné společnosti – Luxury Brand Management a.s. Jedná se o obchody v přízemí, kde se prodává to nejluxusnější zboží; ostatně Pařížská je považována za nejdražší ulici v Česku. Většinu nájemních smluv tato společnost (tehdy pod názvem Prospekta Moda) získala zhruba před deseti lety, kdy ji ovládal Ivo Rittig: v orgánech společnosti působil on, jeho partnerka Lenka Vejvalková a jeho právníci Drahomír Šachta a David Michal. Dnes firmu vlastní Zdeněk Bakala.

Rada městské částí Praha 1 se nyní krátce před volbami [rozhodla](https://www.praha1.cz/cps/usneseni-detail.html?ID=1447963), že všechny smlouvy této společnosti prodlouží o 10 let. Bez soutěže, záměr je pouze na 15 dní vyvěšen na úřední desce. 

> „Rozhodnutí rady Prahy 1 je naprosto šílené. Jednak smlouvy jsou uzavřeny do roku 2020, 2022 či až do roku 2025. Neexistuje jediný rozumný důvod, proč by se měly prodlužovat už nyní, takhle krátce před volbami, a to až do roku 2035. Stejně zásadním pochybením je, že na pronájem nejluxusnějších nebytových prostor v Česku se neudělá řádná soutěž, kde by zájemci měli adekvátní dobu pro podání nabídky. Vyvěšení záměru na dva týdny na úřední desku je výsměch transparentnosti,“ shrnuje kandidát Pirátů do zastupitelstva Prahy 1 David Bodeček důvody, proč rozhodnutí radních považuje za skandální.

> „Absurdní je i to, že ceny, které Luxury Brand Management Praze 1 platí, jsou často hluboko pod tržní hodnotou. Dohromady městské části na nájemném uchází více než 7 milionů korun ročně. Zakonzervováním stavu na dalších deset let se tak škoda vyšplhá na desítky milionů. Krok TOP 09, ČSSD a ODS, které na Praze 1 vládnou, vůbec nedává smysl. Ledaže by měl z prodloužení smluv někdo nějaké všimné a bojí se, že po volbách odejde do opozice. Všechny okolnosti této kauzy nasvědčují, že se jedná o obrovský podvod, který Prahu 1 velmi poškodí,“ dodává předseda pirátského klubu v pražském zastupitelstvu Adam Zábranský a odkazuje na [mezinárodní srovnání](https://byznys.ihned.cz/c1-65959330-prazska-ulice-na-prikope-je-22-nejdrazsi-ulici-na-svete-rocni-najem-stoji-67-tisic-za-metr-ctverecni), které vyšlo na podzim minulého roku.

Za pomyslnou třešničku na dortu, která jen potvrzuje, že se současná garnitura společnosti Luxury Brand Management rozhodla poskytnou neoprávněnou výhodu, Piráti považují fakt, že ač nájemní smlouvy na nebytové prostory v Pařížské končí mezi lety 2020-2025 i jiným nájemníkům, pouze této společnosti mají být smlouvy před volbami narychlo prodlouženy.
