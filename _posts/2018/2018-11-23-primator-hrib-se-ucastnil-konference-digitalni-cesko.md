---
date:         2018-11-23
category:     blog
tags:         informatika
layout:       post
title:        "Primátor hl. m. Prahy Zdeněk Hřib se zúčastnil konference Digitální Česko 2018+"
image:        hrib3.jpg
author:       Zdeněk Hřib
---

Praha, 23. listopadu 2018 – V Žižkovské věži dnes proběhla významná česko-estonská konference Digitální Česko 2018+. Na té došlo ke srovnání vládních programů v oblasti digitalizace a budování eGovernmentu. Digitalizaci Prahy má na starosti primátor osobně. Zástupci Pirátů se navíc aktivně účastní Rady vlády pro informační společnost, přestože jsou v opozici a to jak „plenárního“ zasedání, tak několika pracovních skupin.

> „Je mi líto, že se této konference nemohl zúčastnit pan premiér, který v této konferenci spatřoval zásadní milník inspirace v e-vládnutí Estonska. Zároveň bych chtěl upozornit, že zvolené prostory jejího konání mohly být dimenzované pro více návštěvníků. Jelikož postřehy, které zde zazněly, by mohly zajistit hlubší přenos zkušeností pro širší odbornou veřejnost, oproti pár desítkám vybraných klíčových osob“, řekl po konferenci Zdeněk Hřib.

Žijeme v době, kdy právo občana na digitální služby je zcela legitimní.  V současné chvíli vrcholí příprava zákona o právu na digitální službu. I díky podpoře předsedy Pirátů Ivana Bartoše, panuje ve Výboru pro veřejnou správu a regionální rozvoj PSP ČR na jeho projednáváních široká shoda politických stran. Stát bude občanům zpřístupňovat digitální služby postupně podle závazného seznamu, za který bude zodpovídat vláda s výhledem kompletní digitalizace do 5 let.

> „Zásadní problém v oblasti digitalizace veřejné správy spočívá v zastaralé legislativě. Praha proto v případě potřeby bude využívat svou legislativní iniciativu ke změnám zákonů. Úřady by neměly vytvářet nové velké bratry, ale usnadňovat život obyvatel Prahy.“

V rámci hl. m. Prahy se primátor chce zaměřit zejména na spuštění portálu s městskými digitálními službami. Cílem je vytvořit jednotné kontaktní, objednávkové a platební místo, které bude pracovat jako zprostředkovatel mnoha městských úřadů. Jak v přenesené a samosprávné působnosti, tak v oblasti soukromoprávní. Zákazníkovi by zde městské služby byly zprostředkovány v jedné samoobsluze, na jednom místě. Mezi takovými službami by měly například být – zaplacení poplatků za psa platební kartou, žádost o zábor pro zahrádku před hospodou pro soukromé podnikatele, nebo přihlášení dítěte do školky.
