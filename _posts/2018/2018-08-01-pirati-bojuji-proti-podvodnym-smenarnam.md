---
date:         2018-08-03
category:     blog
tags:         kauzy směnárny
layout:       post
title:        Piráti vyhladoví nepoctivé směnárny
image:        hrib-zabransky.jpg
author:       Zdeněk Hřib
---

Praha, 3. srpna 2018 – Piráti nechtějí čekat na to, až Parlament konečně schválí novelu zákona o směnárenské činnosti. Proti směnárnám, které klamou turisty a dělají Praze špatné jméno, se rozhodli bojovat v ulicích. Pirátský kandidát na primátora Zdeněk Hřib bude přímo na místě varovat zákazníky před špatnými kurzy.

Piráti dlouhodobě požadují změnu zákona, která by znemožnila či alespoň tvrdě trestala klamavé praktiky směnáren. Nepoctivé směnárny, kterých je po Praze několik převážně v turisticky atraktivních lokalitách, dělají městu špatné jméno před zahraničními návštěvníky. Návrh novely zákona [předložil](https://praha.pirati.cz/navrh-zakona-proti-podvodnym-smenarnam.html) současný poslanec Jakub Michálek už minulý rok v pražském zastupitelstvu, nyní je ve Sněmovně [novela zákona](http://www.psp.cz/sqw/historie.sqw?o=8&t=188) z pera České národní banky. Tu ale poslanci nestihli projednat před sněmovními prázdninami. Předtím v dubnu poslanci ANO a SPD v prvním čtení zamítli obdobnou novelu, která by problém vyřešila. Pražský kandidát na primátora Zdeněk Hřib se proto rozhodl, že se do boje proti nepoctivým směnárnám vydají Piráti sami. 

> „Jde mi o to, aby Praha měla v zahraničí dobrou pověst – ta totiž přiláká turisty i investory. Nerad bych, aby se mezi zahraničními návštěvníky našeho hlavního města tradovalo, že se je v Česku všude pokusí okrást,“ vysvětluje Zdeněk Hřib, který se nedávno nechal Jankem Rubešem provést po centru Prahy, aby měl přehled o největších pastech na turisty. „Inspiroval jsem se novinářem Jankem Rubešem, který stál několik hodin před nepoctivými směnárnami a upozorňoval turisty na špatné kurzy. On je jen jeden. Protože nás je víc, před směnárnami vydržíme tak dlouho, dokud kurzy nezlepší nebo nezavřou,“ dodává Hřib.

Piráti budou před směnárnami s velmi nevýhodnými kurzy stát se stánkem, na kterém lidé budou moci podepsat [petici](https://docs.google.com/document/d/1lUDd0aQyMmkkDtCtM40QLIx0AzH2rYIjB6MDb-qLRhA/edit) na podporu přijetí změny zákona. Turisty, kteří budou mít do směnáren namířeno, pošlou do nejbližších férových směnáren.

První petiční stánek máme na adrese 28. října 4.
