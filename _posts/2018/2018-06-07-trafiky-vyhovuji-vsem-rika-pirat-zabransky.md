---
date:         2018-06-06
category:     blog
tags:         rozhvory
layout:       post
title:        "Trafiky vyhovují všem stranám u moci, říká Pirát Zábranský" 
image:        adamzabransky.jpg
author:       Adam Zábranský, Neovlivní
---

*Článek [byl převzat z portálu Neovlivní.cz](https://Neovlivni.cz/trafiky-vyhovuji-vsem-stranam-u-moci-rika-pirat-zabransky/).*

Komunální politik Adam Zábranský je jedním z mála, kdo se problematice odměňování politiků v městských a státních firmách systematicky věnuje. Po čtyřech letech, kdy se snažil narovnat pravidla hry coby zastupitel za Piráty v Praze, říká, že se vlastně nikomu do změny nechce. „Trafiky vyhovují všem stranám, které jsou u moci,“ říká Zábranský.

**Neovlivní: Odměny v městských firmách pro politiky byly jednou z věcí, na které jste se jako partaj profilovali. Snažili jste se jednak dostat k informacím, kolik peněz politikům z veřejných rozpočtů jde, jednak jste se snažili narovnat stav tak, aby ve firmách seděli odborníci, a nikoli trafikanti. Jak jste uspěli?**

Zjistit výše odměn byl základ, abychom získali přehled o tom, jak jsou v jednotlivých firmách politici odměňováni. Byl to docela porod. Některé informace jsem našel v usneseních pražské rady, některé v obchodním rejstříku, ale u hodně firem jsem se musel doptávat podle infozákona. Pro mě je nepochopitelné, že přehled odměňování si nevytváří město samo a musí ho dávat dohromady opoziční zastupitel. Některé firmy mi informace nechtěly poskytnout, takže jsem na ně musel podávat správní žalobu. Zrovna nedávno Ústavní soud v jedné z těchto mých soudních tahanic vůbec poprvé rozhodl, že informace musejí poskytovat i firmy, které Praha vlastní přes dvě jiné firmy, což byl velký úspěch.

Ta druhá snaha, tedy snaha skoncovat s politickými trafikami, je ale ještě těžší. Nám se podařilo dát dohromady kompromisní pravidla pro obsazování dozorčích rad a představenstev, která zastupitelstvo uložilo radě k projednání. Ale koalice se nedokázala dohodnout a nakonec schválila hrozně slabá pravidla, která nic neřeší.

**Neovlivní: Chápu, že politikům není příjemné, když se jejich milionové příjmy probírají veřejně, ale jak si vysvětlujete neochotu těch firem zveřejňovat tyto údaje?**

Politici by měli počítat s tím, že když jdou vykonávat veřejnou funkci, o jejich odměnách se bude mluvit veřejně. Podle mě je jim to nepříjemné hlavně proto, že sami cítí, že si milionové odměny ročně z dozorčích rad, kde se sešli všehovšudy pětkrát, nezaslouží a dostanou to patřičně sežrat. Vedení a zaměstnanci firem informace o odměnách politiků nechtějí poskytovat proto, aby si je nenaštvali. Vědí, že žadatel o informace se s nimi bude muset několik let soudit, než je budou muset poskytnout. A nikdo se na ně za plýtvání prostředků na předem prohraný soudní spor zlobit nebude. Tedy kromě nás Pirátů.

**Neovlivní: Zástupci ANO do politiky vstupovali s tím, že zatočí s trafikami. Dopadlo to tak, že například v Praze a Brně jedou trafiky vesele dál. Oni tvrdí, že to chtěli řešit koncepčně holdingovým uspořádáním těchto městských firem. Co pro to fakticky udělali, když holding ani v jednom ze zmiňovaných měst nefunguje?**

Jediné, co se oproti dobám dřívějším změnilo k lepšímu, je schválené usnesení rady, které říká, že jeden pražský zastupitel může mít funkce maximálně ve dvou městských firmách. To je maximum, ke kterému jsme je dokázali z opozičních řad dotlačit. Jednak je to omezení zdaleka nedostatečné, jednak ho ani nedodržují, protože 2 zastupitelé ANO mají funkce ve více městských firmách. Zatočit s trafikami jde i bez holdingového uspořádání, ANO to akorát neudělalo a naopak je využívalo stejně jako jejich předchůdci. Je pravda, že radní Procházka z ANO holding připravoval, ale projekt ztroskotal na nedohodě s koaličními partnery.

**Neovlivní: Trafiky tu fungovaly i za minulých vládních koalic. Teď se jen ukázalo, že i ANO je k fungování koalic potřebuje – s nadsázkou jako úplatky, aby si zajistili klid na práci. Věříte, že se někdy vůbec podaří ten stav narovnat a v dozorčích radách a představenstvech městských firem usednou skutečně „profíci“?**

Systém politických trafik vyhovuje všem stranám u moci a fungování městských firem je dost komplikované téma na to, aby zajímalo širší voličskou základnu. Přitom kvůli tomuto systému městské firmy nefungují dobře, což znamená nejen menší zisky pro město z dividend, ale i horší služby pro občany. My čtyři roky upozorňujeme veřejnost, jak moc velký problém to je, a snad se nám po volbách v novém složení zastupitelstva podaří udělat zásadní změny, které Praha potřebuje. Záleží na voličích, jestli to po svých stranách budou vyžadovat.

**Neovlivní: Mají tam vůbec politici sedět? Hlídají přece majetek města, tak je možná logické, když tam jsou zástupci stran, které zrovna vládnou.**

Nevadí mi, že v dozorčích radách sedí politici. Ale měli by tam být zároveň odborníci: právníci, ekonomové, experti v oboru, ve kterém firma podniká. To samozřejmě mohou být i ti politici. Dnes je ale hlavním kritériem pro výběr člena dozorčí rady politická příslušnost a to je špatně. Představenstva jsou něco jiného. Představenstva by měla reálně řídit chod firmy a tam podle mě politici kromě výjimečných případů nemají co dělat. Pro mě je třeba nepřijatelné, aby v dozorčí radě nebo představenstvu městské IT firmy seděl člověk, který IT vůbec nerozumí.

**Neovlivní: To máte na mysli Stanislava Nekolného z hnutí ANO? Nedávno nastoupil do dozorčí rady městské firmy Operátor IC, která má na starosti stamilionový projekt Smart City.**

Ano. On sám prohlásil, že jeho znalosti digitálních technologií jsou jen základní. K tomu není třeba cokoli dodávat.

**Neovlivní: Jaké řešení navrhujete vy?**

Funkce v dozorčích radách a představenstvech by měly být obsazovány v průhledných výběrových řízeních. Ať třeba v dozorčích radách klidně sedí dál politici, ale ať je jasné, kdo tam jednotlivé členy navrhl a jaké mají zkušenosti a odborné předpoklady pro výkon té funkce.

Hlavní problém ale asi nespočívá ani tak v tom, že v orgánech sedí politici, ale jak jsou za své funkce odměňováni. Členové dozorčí rady některých firem jsou odměňováni podle toho, jak se firmě zrovna daří, a ne podle náročnosti výkonu funkce. Členové dozorčí rady Pražské plynárenské tak dostanou zvýšené odměny za to, že je krutá zima a lidé hodně topí. To nedává smysl. Taky nedává smysl platit jeden a půl milionu ročně členovi dozorčí rady, který akorát pětkrát přišel na jednání dozorčí rady a odmával tam vše, co mu představenstvo předložilo. Firma třeba dobře funguje, ale není to jeho zásluha. Je potřeba udělat systémovou revizi a určit smysluplná kritéria, na jejichž základě budou členové dozorčích rad a představenstev odměňováni.
