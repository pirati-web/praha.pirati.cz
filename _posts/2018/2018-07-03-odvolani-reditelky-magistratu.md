---
date:         2018-07-03
category:     blog
tags:         magistrát
layout:       post
title:        "Ředitelka Magistrátu kašlala na boj proti korupci, její odvolání vítáme" 
image:        magistrat.jpg
author:       Adam Zábranský, Zdeněk Hřib
---

Piráti vítají odvolání ředitelky Magistrátu Děvěrové, ke kterému se dnes uchýlila primátorka Adriana Krnáčová. Piráti dlouhodobě upozorňují na to, že Magistrát neplní protikorupční strategii. Ředitelka navíc odmítla prověřit pochybné chování svých podřízených. Piráti také vítají, že primátorka obsazení pozice nechá až na dalším primátorovi. Hnutí ANO totiž běžně významné funkce obsazuje na základě stranických zájmů a ne odbornosti, jak je vidět například u trafik v městských firmách.

> „Už několik měsíců upozorňuji na to, že Magistrát vůbec neplní protikorupční strategii, kterou před rokem schválilo zastupitelstvo. Úředníci mi nedokázali odpovědět, na čem se to zaseklo,“ upozorňuje předseda pirátského klubu v pražském zastupitelstvu Adam Zábranský s odkazem na [zatím nezodpovězené dotazy](https://praha.pirati.cz/magistrat-neplni-protikorupcni-strategii.html), které před dvěma měsíci úředníkům poslal.

Pirátům vadí i to, jak se ředitelka Děvěrová vypořádala s jejich žádostí o prověření kauzy, kdy ředitelka odboru sportu Soňa Fáberová letěla na výlet do San Marina za peníze sportovního bafuňáře Miroslava Pelty. Jak Piráti [upozornili](https://praha.pirati.cz/deverova-kryla-dotace-ve-sportu.html), ředitelka Magistrátu to odmítla vyšetřovat s nesmyslným odůvodněním, že o dotacích pro sport rozhodují politici a ne úředníci.

> „Velkým úkolem příštího primátora bude obsadit místo ředitele Magistrátu skrze průhledné výběrové řízení. Ředitel musí mít důvěryhodný profil a nebýt napojený na žádnou politickou stranu, což ředitelka Děvěrová nesplňovala. Jsem rád, že primátorka Krnáčová tento úkol nechává až svému následovníkovi. Způsob, jakým současná koalice rozdává významné funkce, je pro nás totiž nepřijatelný,“ říká pirátský kandidát na primátora Zdeněk Hřib a připomíná například kauzu jmenování ředitele Dopravního podniku bez výběrového řízení a rozdávání lukrativních pozic v městských firmách politikům z hnutí ANO.
