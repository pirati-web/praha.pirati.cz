---
date:         2018-03-19
category:     blog
tags:         volby
layout:       post
title:        "Pro kampaň v Praze jsme najali staronového manažera a míříme vysoko" 
image:        strebl.jpg
author:       Adam Zábranský
---

Praha, 19. března 2018 - Piráti navazují na úspěšnou spolupráci s mužem, který před loňskými volbami do Sněmovny zviditelnil stranu kampaní s vězeňským autobusem. Pražským volebním manažerem bude opět Štěpán Štrébl, který uspěl v otevřeném výběrovém řízení.

Piráti vypisují veřejná výběrová řízení na všechny pozice. Musel si jím znovu projít i Štrébl, přestože jedno takové absolvoval již minulý rok před sněmovními volbami a v kampani se osvědčil. „Pokud tvrdíme, že chceme v Praze skoncovat s trafikami a zavést otevřená výběrová řízení, musíme být sami důslední,” připomíná lídr Pirátů v Praze a kandidát na primátora Zdeněk Hřib.

Štrébl bude mít za úkol představit veřejnosti pirátské kandidáty v konkurenci známých osobností ostatních stran. 

> „Mohli jsme za lídra vybrat jednu z našich mediálně známých tváří, ale dodržujeme zásadu nekumulování funkcí. Věřím, že pro naše voliče je důležitější kvalita kandidátů než status celebrity. Máme tým zkušených a vzdělaných lidí, které nyní chceme Pražanům představit,“ vysvětluje šéf pirátských zastupitelů na magistrátu a dvojka kandidátky Adam Zábranský.

Štrébl, jinak absolvent Cambridgeské univerzity s praxí z poradenské společnosti PwC, minulý rok vytyčil zdánlivě nesplnitelný cíl získat 10 % hlasů, což se Pirátům ve volbách do Sněmovny nakonec podařilo. V pražských volbách míří ještě výš. 

> „Chtěli bychom volby vyhrát a nastavit ve městě nový kurz. Pražská historie ovšem napovídá, že ani výhra nemusí stačit. Proto je mou ambicí nejen vyhrát, ale získat pro Piráty takový počet zastupitelů, aby nás pražští kmotři nemohli obejít,“ prohlašuje.

Lídr Pirátů Zdeněk Hřib k tomu dodává: 

> „Máme kvalitní kandidáty, vizi i zkušenosti z pražské politiky a víme, co Prahu pálí nejvíce. Chtěli bychom na podzim převzít odpovědnost za řízení města, začít dohánět čas promarněný čtyřmi roky vlády ANO. Ale pokud to nevyjde, jsme připraveni na magistrátu plnit roli konstruktivní opozice i nadále,“ uzavírá pirátský kandidát na primátora.
