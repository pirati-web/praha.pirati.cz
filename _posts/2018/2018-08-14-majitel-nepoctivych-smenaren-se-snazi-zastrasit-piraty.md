---
date:         2018-08-14
category:     blog
tags:         kauzy směnárny
layout:       post
title:        Majitel nepoctivých směnáren se snaží zastrašit Piráty. Jeho ochranka používá nevybíravé metody
image:        smenarna-bodyguard.jpg
author:       Magdalena Valdmanová
---

Praha, 13. srpna 2018 – Pražští Piráti už více než 10 dnů [stojí](https://praha.pirati.cz/pirati-bojuji-proti-podvodnym-smenarnam.html) před nepoctivou směnárnou v centru Prahy a upozorňují turisty na velmi nevýhodný kurz. Obdobně už obsadili i další nepoctivou směnárnu. Majitel směnáren si nyní najal skupinu mužů, kteří před směnárnami stojí a vyvíjejí na Piráty nátlak, aby svou snahu vzdali. Ti to ale v plánu nemají.

Piráti na místě informují turisty nejen o nevýhodném kurzu ve vybrané směnárně, ale i o tom, jak podvod funguje a na co si mají při výměně peněz dávat pozor. Za deset dní již pomohli stovkám turistů a ušetřili jim peníze v řádu stovek tisíc. Přestože od turistů a lidí, kteří se pohybují v okolí, sklízí Piráti pozitivní zpětnou vazbu, provozovateli směnáren se to nelíbí.

> „Když jsme začali stát před směnárnou na adrese 28. října, od mnoha lidí jsme dostali tip na podobně nepoctivou směnárnu v ulici Karlova. Proto jsme ji taky obsadili a až později jsme zjistili, že obě směnárny mají jednoho majitele. Ten si nyní najal partičku několika mužů, kteří před oběma směnárnami stojí a snaží se nám bránit v informování turistů a sbírání podpisů pod petici,“ vysvětluje Pirátka Magdalena Valdmanová, kandidátka do zastupitelstva Prahy 2, která akci proti nepoctivým směnárnám koordinuje.

![Hodnocení směnárny ze stany návštěvníků hlavního města](/assets/img/posts/smenarna-karlova.png "Hodnocení směnárny ze strany návštěvníků hlavního města")

Zástupci směnárny spolu s najatou ochrankou proti Pirátům používají různé metody, z nichž některé jsou za hranou přijatelného chování: například přivolávání policie 5x denně, vyhrožování, verbální obtěžování, vytlačování tělem či rozbíjení informačních cedulí. 

> „Naším cílem je přimět směnárny, aby přestaly používat klamavé obchodní praktiky. Z našich zkušeností víme, že turisté si v těchto nepoctivých směnárnách vyměňují peníze jen proto, že je zmatou informační tabule a myslí si, že směnárna nabízí úplně jiný kurz. Majitel směnárny se ale namísto toho, aby s námi jednal a zavázal se k nápravě, rozhodl nás šikanovat. Jenže tím nás neodradí,“ říká kandidát Pirátů na pražského primátora Zdeněk Hřib.

### Odkazy

Video s ochrankou směnárny: [https://www.youtube.com/watch?v=dUh77OWoESA](https://www.youtube.com/watch?v=dUh77OWoESA)
