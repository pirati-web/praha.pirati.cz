---
date:         2018-02-07
category:     blog
tags:         transparentnost
layout:       post
title:        "Kauza miliardové zakázky v TSK je absurdní, je potřeba změnit pravidla pro hospodaření příspěvkových organizací" 
image:        zabransky-2.jpg
author:       Adam Zábranský
---

Jednotlivé příspěvkové organizace hlavního města vypisují rozsáhlé tendry, neinformují o tom ale pražské zastupitele ani radní. Minulý rok například Technická správa komunikací vypsala zakázku za 16 miliard, o které věděl pouze náměstek Dolínek. 

> „Současný stav je naprosto netransparentní. Je absurdní, aby zastupitelé ani radní nevěděli, že nějaká příspěvková organizace vypsala zakázku za miliardy,“ uvádí předseda pirátských zastupitelů Adam Zábranský. 

Naposledy současný stav vedl k tomu, že si paní primátorka s náměstkem Dolínkem vyměnili několik ostrých názorů a zakázku v TSK zrušili. Primátorka Krnáčová ani ostatní členové rady totiž o zakázce nevěděli.

Piráti se proto obrátili na pražskou radu s požadavkem, aby město nastavilo pravidla pro transparentní informování příspěvkových organizací a městských firem o vypisovaných zakázkách. 

> „Požádal jsem pražskou radu, aby zavedla pravidla pro všechny městské společnosti a příspěvkové organizace o povinnosti informovat radu o veškerých veřejných zakázkách, které vypíší, pokud jejich celková hodnota převyšuje určitou sumu, například 20 milionů Kč. Touto cestou by se k informacím dostali i opoziční zastupitelé a měli by tak větší možnost kontrolovat nakládání s prostředky města. Praze by to pomohlo, byla by o něco transparentnější,“ dodává Zábranský. 

Praha má několik stovek příspěvkových organizací (např. Zoologická či Botanická zahrada) a několik desítek firem (pokud počítáme i dceřiné a vnukovské firmy). Mezi největší z nich patří např. Pražská plynárenská, Dopravní podnik hl. m. Prahy nebo Technická správa komunikací. Firmy zajišťují pro město jeho základní funkce tak, jako by to měl dělat úřad. Na rozdíl od něj jsou však pod menší kontrolou veřejnosti, neboť jako obchodní společnosti mají volnější pravidla ke své činnosti než pražský magistrát. 

### Odkazy

* [Podnět Pirátů Radě hlavního města Prahy](https://github.com/pirati-byro/spisy-zk-pha-2018/blob/master/9425-pravidla-rade-vyberova-rizeni-mestskych-firem/01-podnet/main.pdf)
