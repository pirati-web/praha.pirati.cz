---
date:         2018-04-24
category:     blog
tags:         kauzy informatika
layout:       post
title:        "Praha chce zadat zakázku na zabezpečení radiového systému za 93 milionů bez soutěže, Piráti to odmítají" 
image:        radio93.jpg
author:       Ondřej Kallasch
---

Nezabezpečený radiový systém Tetra, který Piráti dlouhodobě [sledují](https://praha.pirati.cz/odposlouchavani.html), se opět dostává na pořad dne. Praha slíbila, že jej dá do pořádku, aby nikdo nemohl odposlouchávat městskou policii. Po naší [kritice](https://praha.pirati.cz/jrbu-na-mrs.html), že je připravená zakázka za 93 milionů předražená a měla by se otevřeně soutěžit, Rada svůj návrh stáhla. Nyní jej oprášila – v původní ceně a s původními chybami. Záměr na vypsání zakázky byl schválen na jednání rady 17. dubna a zastupitelstvo o něm bude rozhodovat ve čtvrtek.

Navrhované řešení je tak drahé, protože se nebude konat veřejná soutěž, ale tzv. jednací řízení bez uveřejnění. Praha si vybere jednoho dodavatele, ten si řekne cenu, a následně zakázku zrealizuje. Protože si dodavatel stanovuje cenu sám a město na výběr nemá, tak se není čemu divit, že navrhovaná cena přesahuje ceny obvyklé pro jinak technicky rozumně navržené řešení. Jedná se o postup, který v minulosti vedl k předraženým zakázkám a k zásahům Úřadu pro ochranu hospodářské soutěže na Magistrátu.

> „Rada se k našemu překvapení rozhodla vzkřísit původní návrh, kdy chce zadat celou zakázku jednomu dodavateli bez soutěže. Nikdo nás ale zatím nepřesvědčil, že velká část zakázky nemůže být soutěžena v otevřeném řízení, kam by se mohlo přihlásit více firem a cena zakázky by se tak výrazně snížila,“ kritizuje Ondřej Kallasch, pirátský zastupitel se specializací na oblast informatiky. 

Na poslední jednání výboru pro legislativu a informatiku přizvali Piráti také experta v dané oblasti Marka Seberu. Na jednání výboru byly z iniciativy Pirátů schváleny tři návrhy, které mají podmínky zabezpečení systému Tetra narovnat. Výbor si vyžádal právní analýzu, jestli lze zakázku zadat jinak než jednacím řízením bez uveřejnění. Hardware pro zabezpečení by mohly dodat i další společnosti, čímž se otevírají dveře pro veřejnou soutěž a tedy i nižší cenu pro město. Snížila by se tak závislost Prahy na jediném dodavateli (společnosti Motorola).

Ačkoliv materiály požadované výborem zatím úřad nedodal, zakázka zůstala na pořadu zasedání dubnového zastupitelstva. Piráti předraženou zakázku bez soutěže nepodpoří. 
