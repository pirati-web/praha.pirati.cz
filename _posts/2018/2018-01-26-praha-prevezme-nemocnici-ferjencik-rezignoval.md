---
date:         2018-01-26
category:     blog
tags:         piráti
layout:       post
title:        "Praha schválila záměr na převzetí Nemocnice na Františku. Výměna stráží u Pirátů dokončena" 
image:        zastupitelstvo-mikolas.jpg
author:       Jan Loužek, Adam Zábranský
---

Náš boj za Nemocnici na Františku se blíží ke konci. Zastupitelstvo schválilo záměr převzetí nemocnice od Městské části Praha 1 a brzy snad skončí koncesní řízení. Došlo také k personálním změnám v zastupitelském klubu Pirátů; rezignoval Mikuláš Ferjenčík a namísto něj nastupuje Ivan Mikoláš. 

**Praha převezme správu nad Nemocnící Na Františku**

Pražské zastupitelstvo na včerejším zasedání schválilo záměr na převzetí správy a provozu Nemocnice Na Františku hlavním městěm (tisk č. Z-6018). Tento významný krok napomůže zrušení koncesního řízení na provoz nemocnice na 35 let, které vyhlásila Praha 1. Piráti o toto řešení usilovali od prosince, kdy začali bojovat proti koncesnímu řízení na provoz Nemocnice Na Františku vypsanému radou Prahy 1.

Konečné rozhodnutí je teď právě na městské části, která snad koncesní řízení zruší příští týden. Zastupitelstvo nicméně neschválilo výzvu vedení Prahy 1, aby koncesní řízení zrušilo co nejdříve, jak navrhovali Piráti.

**Metro D nediskutovat**

Na program zasedání jsme navrhli, aby Praha prodiskutovala problematiku výstavby metra D. Hlavní město se dlouhodobě potýká s problémem výkupu potřebných pozemků – probíhá pomalu a ne vždy úspěšně. Navíc je plánován tzv. společný podnik Dopravního podniku hl. m. Prahy a soukromého investora, který by měl sice rozvíjet plochy okolo nových stanic metra, město však bude mít jen velmi malý zisk z toho, co se za nová obchodní centra a kanceláře na jihu Prahy postaví. Problém, na který [upozorňujeme již dlouhodobě](https://praha.pirati.cz/metro-d-bude-tunel.html), nicméně vládnoucí koalice neřeší. Náš bod vůbec nezařadila na program zasedání. 

**Rezignoval Mikuláš Ferjenčík**

V souladu se svým předvolebním slibem rezignoval na funkci zastupitele Mikuláš Ferjenčík. Ferjenčík, který byl v říjnu 2017 zvolen poslancem za Pardubický kraj (vyrůstal v obci Choltice u Pardubic), rezignoval na mandát zastupitele jako poslední. V zastupitelstvu ho nahradí podnikatel v informatice z Prahy 10 Ivan Mikoláš. 

Ferjenčík při své závěrečné řeči shrnul přetrvávající neduhy hlavního města: špatně fungující webové stránky metropole, společný podnik DPP na výstavbu metra D, boj proti cyklistům na Praze 1 a Smart Cities, která v podání současného vedení Prahy představují „přehlídku nesmyslů“.

Do výboru pro Smart Cities a Evropské fondy nastupuje Ivan Mikoláš. Ivan je profesí technik a problematiku evropských fondů sleduje v pražském zastupitelstvu již delší dobu. V oblasti Smart Cities bude pokračovat v činnosti svých předchůdců: do prosince 2017 byl členem výboru Ondřej Profant, který rovněž poukázal na některé zbytečné projekty pražského magistrátu, mezi které patřila např. wifi v lanovce nebo nezabezpečený radiový systém TETRA. 
