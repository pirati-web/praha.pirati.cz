---
date:         2018-06-07
category:     blog
tags:         městské-firmy
layout:       post
title:        "Pražské Výstaviště utajuje informace, které má povinnost zveřejňovat" 
image:        agenti-vystaviste.jpg
author:       Adam Zábranský
---


Praha, 7. června 2018 – Městská společnost Výstaviště Praha, a.s. porušuje zákon o registru smluv. Nezveřejňuje totiž důležité informace o uzavíraných smlouvách, ačkoliv jí to zákon ukládá.

I když se v médiích nyní nejvíce řeší bourání staré horské dráhy, pražské Výstaviště nabízí ještě zajímavější příběhy. Třeba to, komu, kolik a za co tato městská akciovka Výstaviště vlastně platí.

Pražští Piráti pomocí projektu Hlídač státu zjistili, že Výstaviště Praha, a.s., společnost, jejímž jediným akcionářem je hlavní město Praha, ve více než 95 % případů nezveřejňuje hodnotu smluv, které uzavírá. To je přitom v rozporu se zákonem.

> „Zákon o registru smluv ukládá povinnost zveřejňovat hodnoty smluv. Výjimkou jsou případy obchodního tajemství, což může být legitimním důvodem u několika procent smluv, ale ne u drtivé většiny. Výstaviště pouze hospodaří s majetkem města a mělo by být transparentní,“ kritizuje předseda pirátského klubu v pražském zastupitelstvu Adam Zábranský.

> „Od zajištění kurzů bruslení, přes bezpečnostní služby po nájemní smlouvy na nebytové prostory, všude částky chybějí. Přitom není žádný důvod, proč by zrovna tato informace měla být utajena. Jak může veřejnost kontrolovat hospodárné nakládání s penězi města, když neví, kolik a za co utrácí jejich akciové společnosti? Postup Výstaviště považujeme za nepřijatelný,“ říká Zábranský.
