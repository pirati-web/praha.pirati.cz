---
date:         2018-05-18
category:     blog
tags:         doprava
layout:       post
title:        "Tunel Vlasta (Blanka 2) bude!" 
image:        blanka2.jpg
author:       Viktor Mahrik
---

Rada hlavního města Prahy zrušila na svém úterním zasedání (15. května 2018) usnesení, které mělo v rámci dostavby Městského (vnitřního) okruhu vyhodnotit i povrchovou variantu tzv. duál. Ve hře tak zůstala jediná možnost, tak zvaný tunel Vlasta. Opět je tedy tlačená jediná varianta a ostatní možnosti se vůbec ani neposuzují. Přitom komplexní vyhodnocení nákladů a přínosů jednotlivých variant je základem pro kvalifikované rozhodnutí o výběru řešení. Bez toho hrozí předražení a významné chyby jako u Blanky.
 
Hlavním důvodem má být urychlení výstavby. Duál totiž nemá vyhodnocení vlivu stavby na životní prostředí (EIA). Vlasta sice EIA má, ale ta podmiňuje zprovoznění tunelu dokončením Silničního okruhu kolem Prahy. Město by se tedy mělo soustředit na dostavbu Silničního okruhu kolem Prahy, protože bez něj stejně nebude možné tunel Vlasta zprovoznit. Stavba nového tunelu Blanka 2 je největší investicí v historii města a rozhodnutí by nemělo být ukvapené.

> „Blanka 2, tedy teď už Vlasta, je nesmírně drahá stavba a nevím, jestli ji vůbec za ty peníze potřebujeme,“ dodává k plánu dalšího tunelu pražský zastupitel Viktor Mahrik, který se zabývá problematikou dopravy. Piráti jsou k dopravním megastavbám tohoto typu kritičtí dlouhodobě. 

> „Propásli jsme příležitost, aby tunel mohla využívat například i MHD. U Blanky chybí autobus, který by spojil Bohnice s Dejvicemi, kde žádné přímé spojení nyní neexistuje. Z chyb tohoto typu je třeba se do budoucna poučit, aby se nemusely opakovat,“ dodává Mahrik. 

### Odkazy

* [Ondřej Profant: Pokud v Blance 2 nebude MHD, nestojí za ty peníze](https://praha.pirati.cz/chceme-v-blance-ii-mhd.html)
* [Bude Blanka 2? Místo řešení jedou trafiky a nefér financování městských částí. Piráti nesouhlasí.](https://praha.pirati.cz/mestsky-okruh-i-monika-hasova-zhmp.html)
