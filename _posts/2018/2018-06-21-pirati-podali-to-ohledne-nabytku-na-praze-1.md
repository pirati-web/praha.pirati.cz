---
date:         2018-06-21
category:     blog
tags:         praha-1 kauzy
layout:       post
title:        "Praha 1 neoprávněně vyvedla 30 milionů, Piráti podali trestní oznámení" 
image:        praha1-2.jpg
author:       Adam Zábranský
---

Praha, 21. června 2018 – Piráti podali trestní oznámení kvůli tomu, že Praha 1 nezákonně vyvedla desítky milionů korun funkcionářce místní ČSSD Michaele Šupinové, resp. její společnosti SPAZIO DESIGNER ITALIANO s.r.o. Tato předsedkyně sociální komise dodala od roku 2012 radnici nábytek za 28 milionů korun, přitom smlouvy měla uzavřené jen na celkem 6 milionů korun. Zbytek byl dle sdělení Prahy 1 realizován „na základě objednávek“. Většinu peněz tak Šupinová získala v rozporu se zákonem o veřejných zakázkách, tedy nelegálně. 

> „Kdyby Praha 1 chtěla postupovat v souladu se zákonem, vysoutěžila by rámcovou smlouvu na nábytek v hodnotě např. 20 milionů na období 5 let. Do soutěže by se tak mohli přihlásit další zájemci. Namísto toho třikrát uzavřela smlouvu v hodnotě 2 milionů korun, což je limitní hodnota pro to, aby soutěž dle zákona o veřejných zakázkách probíhat nemusela. Velkou většinu peněz potom navíc Praha 1 vyplatila ještě mimo rámec těchto smluv,“ vysvětluje předseda pirátského klubu v pražském zastupitelstvu Adam Zábranský, proč trestní oznámení podal. 

> „Je to ukázkový příklad porušení zákona o veřejných zakázkách. Máme navíc podezření, že mohlo dojít ke spáchání trestné činnosti v oblasti nakládání s majetkem a zadávání veřejných zakázek. Je určitě náhoda, že paní Šupinová, která lukrativní zakázky získala, je součástí koaliční strany na Praze 1. Nevím, jestli Praha 1 takto nelegálně vyvádí peníze běžně, nebo jen v případech, kdy je to v zájmu politiků, ale ani jedna možnost není vyhovující,“ říká člen Pirátů z Prahy 1 David Bodeček, který kauzu rozkryl a podal kvůli ní podnět na Úřad pro ochranu hospodářské soutěže.
