---
date:         2018-01-15
category:     blog
tags:         kauzy
layout:       post
title:        "Pražská koalice udělala z opozičního zastupitele šéfa městské akciovky, měl by rezignovat." 
image:        zastupitelstvo5.jpg
author:       Adam Zábranský
---

Pražská koalice do svých řad zlákala dalšího zastupitele, který do pražských voleb v roce 2014 kandidoval v barvách TOP 09. Tomáš Jílek, který z TOP 09 sice v roce 2017 vystoupil, ale zůstal se svými bývalými spolustraníky v klubu, se stal ředitelem akciové společnosti TCP-Vinohrady, a.s., která patří Praze. Tato firma se nově stará o veřejné osvětlení po té, co skončila smlouva mezi Prahou a firmou Eltodo.

> „Je absurdní, aby opoziční zastupitel byl dosazen do funkce ředitele městské firmy. Navíc se tak tradičně stalo bez výběrového řízení, což je pro současnou koalici na Magistrátu bohužel typické. Pan Jílek by si měl přestat hrát na opozičního zastupitele, ostatně už na posledních zasedáních zastupitelstva bylo znát, že tíhne spíše ke koalici. V takové situaci je jediným férovým řešením rezignace na mandát,“ myslí si předseda pirátského klubu v pražském zastupitelstvu Adam Zábranský.

Není to první případ přeběhlictví z řad pražských zastupitelů zvolených za TOP 09. Piráti opakovaně kritizují, že koalice ponechala lukrativní trafiku v dozorčí radě PRE s odměnou sto tisíc měsíčně zastupitelce Monice Hášové, která na oplátku hlasuje s koalicí a přestoupila z klubu TOP 09 do klubu ČSSD (dnes již není členkou žádného klubu, ale funkce i hlasovací návyky jí zůstaly). Takové jednání Piráti považují za nemravné mimo jiné proto, že nerespektuje vůli voličů (kteří až na výjimky nevolili jednotlivé kandidáty, ale stranu).

Tomáš Jílek byl zpočátku velkým kritikem ANO, ale nyní to vypadá, že právě toto hnutí ho do funkce ředitele TCP-Vinohrady dosadilo. Tuto firmu má v gesci totiž radní pro majetek Procházka z ANO.
