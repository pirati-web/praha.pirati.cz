---
date:         2018-09-11
category:     blog
tags:         praha kampaň
layout:       post
title:        "Reklamní plochy pro politickou kampaň jsou rozdělovány nespravedlivě."
image:        sololit.jpg
author:       Zdeněk Hřib
---

Praha, 11. září 2018 – Městská firma nastavila taková pravidla pro přidělování reklamních ploch na sloupech veřejného osvětlení, že bohaté strany mohou zaplevelit celou Prahu a strany, které si požádaly o přiměřený počet reklamních ploch, jsou za to v podstatě trestány. Podle Pirátů jsou pravidla v rozporu s požadavkem na spravedlivé podmínky pro všechny.

Piráti dlouhodobě prosazují pravidla pro spravedlivou politickou kampaň tak, aby hlavním faktorem pro volební úspěch nebyl objem vynaložených prostředků a vazby na reklamní agentury. Inspirací je pro ně například Německo, kde kandidující politické strany mohou za drobný poplatek městu umisťovat své plakáty na sloupy veřejného osvětlení. Jedna strana může obsadit nanejvýš každou třetí lampu, na jednom sloupu mohou být současně plakáty dvou politických stran a celkový počet lamp pro každou stranu je omezený. Tím je zajištěno, že každá strana má přístup k cenově dostupné reklamní ploše, ale zároveň žádné místo nemůže být dominantně obsazené jen jednou nebo dvěma velkými stranami.

Vedení Prahy v tomto volebním období na popud Pirátů vyšlo požadavkům na spravedlivé rozdělení městských reklamních ploch částečně vstříc. Rada schválila, že pro účely předvolební kampaně budou sloupy veřejného osvětlení pronajímány za 1 Kč na den. Podrobnější pravidla ale ponechala na městské firmě Technologie hlavního města Prahy. Ta stanovila, že plakáty se budou vyvěšovat centrálně na základě požadavků jednotlivých politických stran, přičemž požadavky se zadávají po ulicích. Instalaci zajišťuje sama městská firma THMP za více než 200 Kč na lampu.

V případě, že je na jedné ulici přetlak požadavků, mají se podle pravidel lampy rozdělit „poměrně“. A právě výklad tohoto pojmu je klíčový. Spravedlivé rozdělení by bylo takové, že v případě přetlaku požadavků dostanou jednotlivé strany stejný počet lamp, tedy že každá strana získá stejný prostor pro prezentaci. 

> „Systém ale funguje tak, že pokud je v součtu žádáno o desetinásobek lamp, než v ulici stojí, tak všichni dostanou jen 10% svého požadavku. Když si nějaká strana požádá o všechny lampy v lukrativní ulici, dostane pak několikanásobně více lamp než strana, která si požádala o přiměřený počet například pěti lamp a dostane pak třeba jen jednu. Namísto spravedlivého rozdělení reklamního prostoru tak pravidla nahrávají bohatým stranám, které chtějí pokrýt celou Prahu svou reklamou. Což je přesně to, čemu by pravidla měla bránit,“ kritizuje pirátský kandidát na primátora Zdeněk Hřib. Pirátům bylo původních 1500 požadavků seškrtáno na třetinu, přičemž sice následně dostali šanci požádat si o zbylé lampy ve volných ulicích, ale ty už se nacházely jen v nepříliš atraktivních lokalitách.

Pokud se Pirátům po volbách podaří sestavit koalici, prosadí změnu pravidel tak, aby zajistila opravdu spravedlivé rozdělení reklamních ploch poskytovaných městem. Výpadek vlastních venkovních reklamních ploch způsobený nespravedlivými pravidly se Piráti snaží nahradit pomocí plachet pro příznivce, které lze bezplatně objednávat přes [formulář](https://docs.google.com/forms/d/e/1FAIpQLSdtOrv8J1W_eKMGDQc5Sl9dSrbVDR7NMBSHYFPRSZvAqhyXKA/viewform).
