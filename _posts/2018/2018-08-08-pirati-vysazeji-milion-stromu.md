---
date:         2018-08-08
category:     blog
tags:         životní-prostředí
layout:       post
title:        Ochladíme Prahu, vysázíme milion stromů
image:        hrib-mluvi.jpg
author:       Zdeněk Hřib
---

Praha, 8. srpna 2018 – Piráti chtějí v příštích dvou volebních obdobích zmírnit extrémní teploty, které Pražany trápí v létě. Plánují sázet více stromů, podporovat zelené střechy a fasády a umístit na veřejná prostranství více vodních prvků.

Kvůli čím dál extrémnějším teplotám se v létě v Praze nedá moc dobře žít a pracovat. Nejhorší je situace v centru města, kde je velký podíl betonu, který ulice vyhřívá. Vysoké letní teploty jsou ale celopražským problémem, který trápí i sídliště na okraji města.

> „Strom funguje jako klimatizační jednotka. Proto chceme, aby se Praha připojila k městům jako Los Angeles, New York či Šanghaj v iniciativě Million Tree Initiative. Zasadit milion nových stromů je ambiciózní cíl, ale myslím, že za 8 let se to dá zvládnout,“ říká pirátský kandidát na pražského primátora Zdeněk Hřib. Pro Prahu by to znamenalo zvýšit tempo výsadby nových stromů zhruba o polovinu oproti průměru za poslední čtyři roky. Kromě rozsáhlých ploch by stromy měly být co nejvíce i v ulicích a na náměstích, kde vytvářejí stín a zachytávají polétavý prach. Zásadní pro vyšší výsadbu stromů v ulicích je lepší koordinace městských i soukromých podniků v budování podzemních sítí. 

> „Snížit teplotu v Praze je reálný cíl, musíme k tomu využít všechny možnosti, které máme. Samozřejmě nejdůležitější je rozšiřovat zelené plochy, sázet stromy a keře. Podle výzkumu prof. Vyskota z Mendelovy univerzity jeden hektar stromů nahradí provoz klimatizačních jednotek za 16 mil. Kč za rok. K ozelenění města však lze využít i střechy a fasády domů. Zelené střechy zadrží dešťovou vodu a vypaří ji a tím nejen zlepší mikroklima, ale ušetří i náklady na čištění dešťové vody, která je svedena do kanalizace,“ říká Eva Tylová, odbornice na životní prostředí a kandidátka Pirátů do Senátu na Praze 12.

Kromě toho chtějí Piráti zajistit větší množství vodních prvků na veřejných prostranstvích. Kašny a fontány zpříjemní klima v blízkém okolí, rozprašovač vody osvěží kolemjdoucí a díky pítku se bude moci každý doplnit tekutiny bez nutnosti kupovat si PET lahve. Podpora zelených střech také pomůže na pražských sídlištích vytvořit polosoukromé prostory k trávení volného času, které tam nyní prakticky neexistují. Došlo by tak k oživení sousedských vztahů, které také pozitivně ovlivňují kvalitu života 

> „Mým cílem je, aby Praha byla čisté a zdravé město. A pokud chceme mít zdravé Pražany, bez příznivého životního prostředí to nepůjde,“ vysvětluje Zdeněk Hřib.
