---
date:         2018-11-15
category:     blog
tags:         koalice praha
layout:       post
title:        "Zdeněk Hřib byl zvolen pražským primátorem. Piráti slaví"
image:        retez.jpg
author:       Zdeněk Hřib
---

15.11.2018, Praha. Kandidát na primátora MUDr. Zdeněk Hřib dnes složil slib zastupitele a poté byl zvolen primátorem hl. m. Prahy. Prahu povede na základě podepsané koaliční smlouvy se zastupiteli z Klubů Praha Sobě a Spojenými silami pro Prahu – Klub TOP 09 a starostů a nezávislých. MUDr. Zdeněk Hřib se zasadí o efektivní a vstřícnou správu města. Bude se věnovat digitalizaci města, vnitřním i vnějším zahraničním vztahům a evropským fondům. V Radě hl. m. Prahy společně za Klub Pirátů zasednou dále také radní pro transparenci a bydlení Adam Zábranský. Který pokračuje jako zastupitel již druhé volební období a je předsedou Klubu Pirátů. A dále také PhDr. Mgr. Vít Šimral, LL.B. (Hons), Ph.D., který se bude věnovat školství, sportu, volného času, vědě, výzkumu, inovacím a podpoře podnikání. Dnešní jednání Zastupitelstva hl. m Prahy probíhalo v konstruktivním a vstřícném duchu a věříme, že tak to bude po celé volební období.

Jak říká pan primátor Zdeněk Hřib ve svém projevu: 

> „Mým cílem je přinést změny, které nám umožní řešit výzvy, kterým dnes čelí všechny metropole světa. Nechci, aby mi za dvacet nebo třicet let mé děti řekly, že odcházejí bydlet třeba do Vídně, protože je Praze v příliš drahé bydlení a zastaralé školství pro moje vnoučata.

> Máme zde koaliční program, který jasně ukazuje přímou cestu, jak zlepšit v dlouhodobém i krátkodobém horizontu všechny oblasti života a veřejné správy v Praze. Počínaje dopravou, přes stavební rozvoj a dostupnost bydlení, školství, zdravotně-sociální služby, kulturu, životní prostředí, správu městského majetku až po transparentnost a digitální služby pro občany. Cíle v tomto dokumentu jsou jasně definovány a způsob jejich naplnění bude postupně upřesňován pomocí cyklu pravidelných půlročních plánů.

> Jsem rád, že do rady byli nominováni skuteční odborníci, kteří jsou profesionály ve svých oborech. Já osobně bych měl být odpovědný, mimo záležitostí běžně příslušných primátorovi, také za oblast informačních a komunikačních technologií. Ke zlepšení stavu této oblasti chci využít 16 let svých zkušeností s návrhem a realizací informačních systémů pro veřejnou správu. Podílel jsem se například na odstranění závislosti jednoho úřadu na jediném dodavateli IT technologií. V důsledku čehož klesly náklady na provoz jejich informačního systému na jednu dvacetinu. Obdobný postup je potřeba provést i na magistrátu.

> Jednou z největších výzev, které dnes řeší všechny světové metropole, je otázka takzvaného chytrého města neboli Smart City. Tedy využití technologií pro zlepšení života obyvatel a efektivnější správu města. Zásadní pro koncept Smart City je to, že město vlastní data, která vznikají při jeho provozu, a tato data dává volně k využití. Komplexně se bude problematice Smart City věnovat Pirát Mgr. et Ing. Jaromír Beránek, uvolněný předseda výboru pro IT a Smart City.

> Čímž vzniká prostor pro další svobodné inovace a kreativitu. Tedy, že se nevytváří závislost města na vybraných dodavatelích přes nakupování drahých technických řešení. Smart City je tedy jednou z příležitostí, jejíž využitím se Praha může stát uznávanou evropskou metropolí, nejen kvůli svému historickému centru a levnému alkoholu pro turisty.

> Města jsou, byly a budou motory ekonomiky země a místy odkud pramení svoboda a demokracie. Ve středověku se říkávalo, že městský vzduch osvobozuje. V roce 1989 naše cesta k demokracii také začala v hlavním městě a postupně se šířila do ostatních měst a dále.

> K tomu, abychom si uchovali tyto hodnoty a odolali dnešním extremistickým tendencím ve společnosti, musíme přistupovat aktivně k řešení problémů, jimž dnes čelíme. Jsou to otázky využití inovací pro ekonomický růst bez narušení sociálního smíru, zvýšení pohodlí občanů při zachování jejich soukromí v oblasti digitalizace, skloubení dopravních potřeb a zdravého životního prostředí, umožnění stavebního rozvoje s důrazem na kvalitu veřejného prostoru. K řešení těchto problémů musíme najít demokratickou shodu, které musí spočívat primárně v racionální úvaze nad fakty namísto ideologických zjednodušení. Svět globalizované ekonomiky kolem nás totiž texty na tuzemských předvolebních billboardech vůbec nezajímají.

Pojďme tedy pracovat společně na zlepšení života obyvatel Prahy a tím i celé České republiky!
