---
date:         2018-06-20
category:     blog
tags:         praha-12
layout:       post
title:        "Zastupitelstvo Prahy 12 zamítlo změnu územního plánu na louce Na Hupech" 
image:        nahupech.jpg
author:       Eva Tylová
---

Praha, 20. června 2018 – Zastupitelstvo městské části Prahy 12 dne včera v nočních hodinách po dlouhé diskuzi nesouhlasilo se změnou územního plánu ze sportovního a rekreačního využití na využití pro veřejnou výstavbu na louce „Na Hupech“ u vstupu do Modřanské rokle.

Nesouhlas se změnou územního plánu na jednání zastupitelstva  předložila Eva Tylová zastupitelka za Piráty, Zelené a LES a pirátská kandidátka na senátorku, která petici proti změně územního plánu iniciovala. 

> „Jsem ráda, že zastupitelé vyslyšeli žádost více než 1600 občanů, kteří petici podepsali a vyjádřili tak jednoznačně názor, že jedna z nejoblíbenějších rekreačních lokalit se nemá zastavět. Vzhledem k tomu, že z řad zastupitelů zazněly výzvy, aby developer projekt přepracoval a znovu předložil, budeme ve sběru podpisů dále pokračovat,“ uvádí Tylová.

 Developer chtěl u hranice s přírodní památkou postavit volnočasový areál se soukromou mateřskou a základní školou, gymnáziem, restaurací a dalšími volnočasovými zařízeními. Na jednání zastupitelstva se vyjádřil, že v přípravě projektu bude pokračovat.

Eva Tylová dodává: 

> „Včera se v Senátu konal seminář k adaptaci na klimatické změny. Pro zlepšení mikroklimatu i snížení horka ve městech odborníci jednoznačně doporučovali v městech zachovat co nejvíce zeleně. Záchrana louky má tak význam nejen pro rekreaci, ale i pro mikroklima v Modřanech.“

### Odkazy

Petici najdete na [https://praha12.pirati.cz/vystavba/petice-na-hupech.html](https://praha12.pirati.cz/vystavba/petice-na-hupech.html) 


