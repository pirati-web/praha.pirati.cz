---
date:         2018-01-30
category:     blog
tags:         doprava
layout:       post
title:        "Nesouhlasíme s navyšováním parkovacích kapacit na Václavském náměstí" 
image:        rampa.jpg
author:       Viktor Mahrik
---

Po dlouhé pauze se hlavní město odhodlalo k neustále oddalované rekonstrukci dolní části Václavského náměstí. Magistrát ve své tiskové zprávě uvedl, že z ní zmizí automobily. Podle našich informací z Václavského náměstí sice ubude 54 parkovacích míst, ale dalších asi 260 parkovacích míst přibude v nových podzemních garážích. 

> „Nesouhlasíme s navyšováním počtu parkovacích míst na Václavském náměstí. Je hezké, že na povrchu parkovací místa ubudou, ale pokud jich má oproti dnešnímu stavu 200 přibýt v podzemních garážích, na náměstí bude nakonec jezdit více aut než dnes. Piráti naopak požadují, aby automobilová doprava v centru Prahy byla postupně citlivě redukována,“ shrnuje postoj Pirátů pražský zastupitel Viktor Mahrik, který se zabývá dopravou.

Piráti vnímají jako pozitivní, že se Václavské náměstí dočká rekonstrukce. „Pozornost by si ale zasloužila i horní část Václavského náměstí. Piráti prosazují, aby se do horní části Václavského náměstí vrátily tramvaje, které by měly propojit Vinohradskou ulici s Hlavním nádražím. Vnímáme tuto dopravní stavbu jako zásadní, protože nová tramvajová trať by značně odlehčila přeplněným tramvajovým trasám v centru Prahy,“ dodává Viktor Mahrik.
