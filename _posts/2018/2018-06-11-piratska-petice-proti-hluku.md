---
date:         2018-06-11
category:     blog
tags:         doprava
layout:       post
title:        "Petice bojuje za snížení hluku z dálničního okruhu" 
image:        petice-hluk.jpg
author:       Adam Zábranský
---

Praha, 6. června 2018 – Pirátská kandidátka na senátorku za Prahu 12 Eva Tylová iniciovala petici proti nadměrnému hluku z pražského dálničního okruhu, který je na hranici současného povoleného limitu. Dokument již podpořily první desítky lidí. Petice navazuje na nedávnou stížnost senátorů k Ústavnímu soudu ČR, ke které se přidali pirátští senátoři Libor Michálek, Ladislav Kos a Renata Chmelová. 

Rámus trápí obyvatele Točné, Cholupic, Komořan, Zbraslavi a dalších částí Prahy. V řadě z nich je navíc umocněn hlukem ze Strakonické ulice. Nejrušenější jsou potom noční hodiny, kdy začnou jezdit kamiony, a lidé tak nemohou spát. 

> „Na pražském silničním okruhu dosud nejsou realizována protihluková opatření, která jsem už v roce 2000 jako náměstkyně ministra životního prostředí požadovala ve stanovisku EIA. Hlasitost aut občany obtěžuje. Situaci by výrazně zlepšily například tichý asfalt či protihluková stěna po celé délce mostu, což je v nákladech na dálnici zanedbatelná položka. Stát nesmyslně škrtí opasky místo toho, aby chránil klidný spánek a zdraví lidí. Právě i kvůli nadměrnému hluku nebyl okruh dosud zkolaudován,“ uvádí Tylová. 

V petici, kterou iniciovala, stojí: 

> „Nesouhlasíme s tím, že petiční stížnost na obtěžující hluk po otevření okruhu v roce 2010 zejména v nočních hodinách byla vyřešena změkčením hlukového zákona a bylo tak zabráněno větším investicím do protihlukových opatření srovnatelným se zahraničím v EU. Požadujeme monitoring hlukové zátěže a vyhodnocení dle nového přísnějšího zákona podporovaného uvedeným návrhem senátorů a realizaci protihlukových opatření na dálničním okruhu.“ 

Petice je adresována Ministerstvu dopravy ČR a Ředitelství silnic a dálnic. K Ministerstvu zdravotnictví ČR potom směřuje požadavek na zrušení změkčení hlukových limitů, které senátoři požadovali ve stížnosti k Ústavnímu soudu z prosince 2017.

Celá petice je dostupná ke stažení [zde](https://praha12.pirati.cz/vystavba/petice-hluk-prazsky-okruh.html).


