---
date:         2018-01-19
category:     blog
tags:         kauzy
layout:       post
title:        "Libeňský most se měl opravovat už dva roky" 
image:        libensky.jpg
author:       Ondřej Kallasch
---

„Krizové uzavření Libeňského mostu pro veškerou silniční a tramvajovou dopravu je důsledkem dlouhodobě zanedbávané údržby ze strany Technické správy komunikací i nečinnosti náměstka Dolínka,“ říká pražský zastupitel za Piráty Viktor Mahrik.

V květnu 2016 pirátský zastupitel Ondřej Profant spolu s dalšími osobami podal trestní oznámení na neznámého pachatele v souvislosti se zanedbanou údržbou Libeňského mostu. Podle Pirátů totiž Technická správa komunikací nechala stav mostu dlouhodobě zhoršovat, ačkoliv z četných posudků věděla, že musí odstranit příčiny jeho degradace – tedy zejména zabránit [vnikání vody do mostu vozovkou](https://praha.pirati.cz/tk-libensky-most.html). Tento stav trvá v podstatě do dneška: Po dva roky se nic nestalo, most chátral dál a dnešním dnem se oficiálně dostal do havarijního stavu a je nutné jej uzavřít.

Pražské zastupitelstvo v únoru 2016 rozhodlo o opravě mostu, přesto se do dnešního dne s nimi nezačalo. V roce 2015 ČSSD dokonce prosazovala strhnutí a výstavbu mostu nového. Teprve pod tlakem občanů, občanských sdružení (Klub za starou Prahu), Národního památkového ústavu a opozičních zastupitelů se podařilo na zastupitelstvu v únoru 2016 prosadit nikoli demolici, ale [rekonstrukci mostu](https://praha.pirati.cz/libensky-most.html).

Piráti kritizují laxnost Rady hlavního města Prahy, která nenechala opravit most již v roce 2016. Až v prosinci 2017 na jednání dopravního výboru pražského zastupitelstva náměstek Dolínek prohlásil, že zahájí přípravy na rekonstrukci mostu. Bylo skutečně nutné nechat chátrání zajít tak daleko, že je dnes nutné most krizově uzavřít a nikdo není momentálně schopný garantovat, do kdy tento stav bude trvat?
