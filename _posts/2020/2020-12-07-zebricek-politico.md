---
date:         2020-12-07
tags:         
 - zahraničí
title:        "Zdeněk Hřib: Zařazení do žebříčku 28 nejvlivnějších Evropanů serveru Politico beru s velkou poctou"
image: 	      7hrib.jpg
author:       Zdeněk Hřib
---

Přistupuji k tomu s respektem a chci, aby lidé věděli, že ve svých snahách posouvat Prahu kupředu nehodlám ustat. Nadále budu pracovat na tom, aby byla Praha svobodným, otevřeným, suverénním, důstojným a udržitelným místem pro život.

Pro další rozvoj jsou ale potřeba zdroje. V Česku se bohužel začínají projevovat plíživé snahy o centralizaci moci a rozhodování se vzdaluje od občanů. Jde jak o návrhy novely stavebního zákona, tak i o daňový balíček, který finančně likviduje samosprávy. Ve spolupráci s primátory měst V4 teď upíráme své snahy k získání finančních prostředků přímo z EU – tak, aby se na cestě peníze neztratily ve státním rozpočtu. Praha dokáže peníze na obnovu po pandemii použít ku prospěchu všech – na zelenou technologickou obnovu ekonomiky, která nás nakopne kupředu. Ne na novou výrobní linku na toustový chleba.

Dalším mým cílem je přimět vládu a zákonodárce, aby při svém rozhodování nezapomínali na samosprávy a ty se mohly nadále samostatně rozvíjet. Nerad bych se dočkal likvidace samospráv přes rozpočtová omezení, podobně jako tomu bylo v jiných zemích V4, nebo znemožnění reálného uplatnění ústavního práva občanů na samosprávu přes novelu stavebního zákona.
