---
date:         2020-08-06
tags:         
 - opendata
title:        "Kde se řidiči v Praze nejčastěji dopouštějí přestupků? Prozkoumejte statistiky. Město zveřejňuje nová data"
image: 	      posts/adam-zabransky-6.jpg
author:       Adam Zábranský
---

Na portálu otevřených dat hl. m. Prahy najdete nově data o dopravních přestupcích řešených Magistrátem hlavního města Prahy. Jedná se přibližně o 60-75 % dopravních přestupků spáchaných na území hlavního města. Zatím jsou na portálu publikována data za posledních pět let, novější budou průběžně doplňována.

Účelem čerstvých dat o dopravních přestupcích je poskytnout informace o množství a druzích páchaných dopravních přestupků v Praze. 

> „Zveřejnění těchto dat je dalším krokem k větší transparentnosti města, což je dlouhodobou prioritou naší koalice,“ uvedl radní pro oblast bydlení a transparentnosti Adam Zábranský.

Z dat posbíraných v druhé polovině roku 2019 například vyplývá, že řidiči na území Prahy spáchali téměř 350 tisíc přestupků. Zhruba ve třetině případů šlo o překročení povolené rychlosti. Nejvíce řešených přestupků bylo spácháno na území Prahy 6 (58 000 případů) a nejméně na území Prahy 19 (7). Nejčastěji k přestupkům došlo v červenci (66 000 případů) a nejméně v prosinci (46 000 případů). Data zahrnují i počet předaných přestupků od policejních orgánů, od městské policie jich město převzalo pětinásobně více než od státní policie (293 000 ku 54 000 případům). Drtivá většina aut, tedy více než 307 000, mělo českou státní poznávací značku. Dále ve statistice figurují slovenská, německá, polská, ukrajinská a rumunská vozidla. Město řešilo více přestupků fyzických osob než právnických osob (167 000 ku 141 000 případům).

> „Ve statistikách figurují pouze zveřejnitelné položky podle podmínek GDPR. Jde tak o surová data, se kterými se dá dále pracovat,” dodal Adam Zábranský. Město tak ponechává na tvůrčím přístupu zpracovatelů otevřených dat, jaké další zajímavé informace jsou po analýze schopni veřejnosti dále poskytnout (nebezpečnost řidičů v souvislosti se značkou jejich vozidla, místa s častým výskytem policejních kontrol, nárůst agresivity řidičů, dodržování červené na semaforech a podobně).

### Odkazy 

* [Statistiky dopravních přestupků](http://opendata.praha.eu/organization/a4afc190-cbe5-4ef2-bb2a-de6cb4dd7783?tags=dopravn%C3%AD+p%C5%99estupky)
