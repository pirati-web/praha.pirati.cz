---
date:         2020-03-14
tags:         bezpečnost zdravotnictví koronavirus
title:        "Krizový štáb hl. m. Prahy řešil zejména nedostatek osobních ochranných prostředků"
image: 	      posts/krizovystab.jpg
author:       MHMP
---

Krizový štáb hl. m. Prahy se na dnešním jednání zabýval zejména nedostatkem osobních ochranných prostředků v Praze. Dále řešil problémy související s předáváním konzultačních telefonních hovorů občanů ze státní linky 112 na linku 155, která je přetížena. Upozornil rovněž na to, že pražská záchranka poskytuje vozidla pro mobilní odběry, ale další rozvoj této služby závisí na dodání odběrových pracovníků a jejich ochranných prostředků státem.

> „Distribuce respirátorů do Prahy ze strany Ministerstva zdravotnictví absolutně selhala. Mrzí mě, že vláda v médiích prezentuje, že zdravotnický materiál Praha dostala už včera.  Ve skutečnosti je realita naprosto odlišná. Kromě 50 respirátorů určených pražské záchranné službě jsme nedostali vůbec nic. Apeluji na vládu, aby sdělovala veřejnosti pravdivé údaje a doručila Praze ochranné pomůcky co nejdříve. Potřebujeme je, abychom je mohli distribuovat zařízením sociálních služeb, které pečují o nejohroženější skupinu populace, tedy seniory,“ řekl primátor Zdeněk Hřib, který členy štábu seznámil s obsahem sms s konkrétními požadavky, již poslal premiérovi Andreji Babišovi:

> „Vážený pane premiére, v souladu s vaší ranní výzvou vám sděluji, že pro zdravotníky máme v Praze na nejbližší týden nyní požadavky na 125 tisíc respirátorů FFP3 a 73 tisíc FFP2. Pro sociální služby, které se starají o seniory, potřebujeme 59 tisíc FFP3 a 28 tisíc FFP2. O doručení prosím na Městskou polikliniku ve Spálené ulici v Praze. Děkuji Zdeněk Hřib.“

> „Apelujeme na vládu, aby neprodleně zajistila dostatek ochranných pomůcek pro naše zdravotníky. Doposud jsme požadovaný počet i přes tvrzení pana premiéra nedostali,“ dodal náměstek primátora Petr Hlubuček, v jehož gesci je bezpečnost.

> „My za Prahu děláme maximum, zajišťujeme ochranné pomůcky tak, aby byly k dispozici nejohroženějším pracovníkům v našich zdravotnicích zařízeních včetně pohotovostí, přidáváme sanitky a řidiče k rozšíření mobilního testování a hledáme možnosti pro rozšíření testovacích míst. Potřebujeme ale od státu zásadně vyšší dodávky ochranných pomůcek i personálních a technické zajištění státní linky 112 pro zajištění konzultačních hovorů,“ uvedla radní hl. m. Prahy pro oblast zdravotnictví a sociální péče Milena Johnová.   

Automatický systém propojení linky 112 a 155 podle Krizového štábu hl. m. Prahy, který má  k dispozici procesní i technickou analýzu jeho fungování v posledních dnech, znamená nejen rizikové zatížení krajské linky 155, ale i to, že hlasové volání a datová věta nejsou vždy správně spárovány a zpětné předání výzvy na primární operační středisko linky 155 jednu událost znásobí. 

Krizový štáb hl. m. Prahy požaduje, aby stát cestou hejtmanů a primátora hl. m. Prahy, striktně přikázal absolutní spolupráci mezi párovými operačními středisky linky 155 jednotlivých krajů a nařídil posílení kapacit i v krajích, kde zatím situace neeskaluje.

Pokud jde o zajištění přednemocniční péče na území hl. m. Prahy, nebyla zatím podle Krizového štábu hl. m Prahy přes všechny obtíže nijak narušena. Pražská zdravotnická záchranná služba také poskytuje a bude poskytovat vozidla pro mobilní odběry, avšak další rozšíření a kapacita závisí na dodání odběrových pracovníků a jejich ochranných prostředků státem. Mobilní odběrová vozidla budou přednostně využívána pro osoby starší 65 let a osoby handicapované. Osobám s možností osobní automobilové dopravy doporučuje využití sítě stacionárních odběrových pracovišť.

Po zkušenostech Hygienické stanice hl. m. Prahy doporučuje Krizový štáb hl. m. Prahy všem ostatním krajským hygienickým stanicím bezodkladně zřídit profesionální callcentra, neboť personální obsazení těchto pracovišť není schopno na stávajících telefonních linkách konzultační nápor (v této době) zvládnout.

Krizový štáb hlavního města vyzývá Pražany, aby věnovali zvýšenou pozornost potřebám nejohroženějších skupin (zejména seniorům) a dle možností pomohli. Speciálně pro seniory Praha zřídila krizovou linku 800 160 166, na kterou se mohou obracet.
