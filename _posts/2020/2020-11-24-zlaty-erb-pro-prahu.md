---
date:         2020-11-24
tags:         
 - informatika
title:        "Datová platforma hlavního města Prahy – Golemio zvítězila v soutěži Zlatý erb"
image: 	      7hrib.jpg
author:       MHMP
---

Projekt Open-source Datové platformy hlavního města Prahy – [Golemio](https://golemio.cz/) zabodoval v celostátním kole 22. ročníku soutěže Zlatý erb. V kategorii Nejlepší elektronická služba a projekty SmartCity získal první místo.

Smysl soutěže Zlatý erb spočívá nejen v detailním srovnání webů měst a obcí či v motivaci o dosažení co nejlepšího výsledku, ale jejich webmasterům a provozovatelům poskytuje často nový pohled na podobu a úlohu webových stránek i užitečné informace a hodnocení pro další zlepšování.

> „Řídit město na základě dat a ne dojmů byla jedna z mých největších vizí ještě před tím, než jsem se stal primátorem. Jsem rád, že se i díky existenci datové platformy daří tuto mou vizi realizovat v praxi. Navíc mě nesmírně těší, že se jedná už o třetí vítězství projektu městské společnosti Operátor ICT v řádu několika dní. První cenu od OSF získalo open-source řešení webu [covid.praha.eu](http://covid.praha.eu/), včera Portál Pražana uspěl v soutěži Egovernment The Best 2020 a dnes je zlatou tečkou první místo pro Golemio,” říká primátor Zdeněk Hřib.

Podle generálního ředitele městské společnosti Operátor ICT, a.s., (OICT) Michala Fišera je cílem Datové platformy hlavního města Prahy je poskytovat kvalitní datové služby magistrátu a městským částem.

> „Datová platforma Golemio je připravená na práci s libovolným typem dat, která se mohou v oblasti chytrého města vyskytovat, například informace o počasí, kvalitě ovzduší, odpadech, dopravě, poloze vozidel nebo naplněnosti parkovišť,“ doplňuje generální ředitel OICT Michal Fišer.

Za městskou společnost Operátor ICT, a.s. (OICT) převzal ocenění vedoucí oddělení Golemia / Datové platformy Benedikt Kotmel. Záznam z vyhlášení výsledků celostátního kola populární soutěže o nejlepší webové stránky a elektronické služby měst, obcí a regionů je k dispozici na webových stránkách soutěže [Zlatý erb](http://zlatyerb.cz/). Projekt Open-source uspěl v konkurenci několika desítek dalších projektů.

> „Open-source datová platforma Golemio je projekt, který logicky navazuje na celkovou strategii otevřenosti Prahy a dat. Zveřejňujeme zdrojové kódy datové platformy na zpracování SmartCity dat, kterou tak může využít jakékoliv město na světě. Tím je náš projekt unikátní i na celoevropské úrovni,“ dodává k ocenění Benedikt Kotmel.
