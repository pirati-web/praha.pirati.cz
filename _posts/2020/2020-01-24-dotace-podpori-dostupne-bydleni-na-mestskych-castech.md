---
date:         2020-01-24
tags:         bydlení
title:        "Dotace od hlavního města ve výši sto milionů korun podpoří výstavu dostupného bydlení v městských částech"
image: 	      posts/adam-zabransky-6.jpg
author:       Adam Zábranský
---

Zastupitelstvo hl. m. Prahy schválilo poskytnutí dotací z Fondu rozvoje dostupného bydlení městské části Praha – Ďáblice ve výši 17 milionů korun a městské části Praha – Lysolaje ve výši 89 milionů korun. Finanční prostředky budou využity k podpoře vybudování bytových domů.

> „Fond rozvoje dostupného bydlení je určen primárně pro rozšiřování bytového fondu města určeného pro nájemní bydlení. V případě Ďáblic a Lysolají navazujeme na práci započatou v minulém volebním období, kdy zastupitelstvo financování těchto projektů přislíbilo. Jedná se o stavbu bytových domů, které budou dlouhodobě sloužit k dostupnému bydlení pro potřebné profese, mladé rodiny, seniory a zdravotně znevýhodněné občany,“ uvádí radní pro oblast bydlení a transparentnosti Adam Zábranský.

V případě městské části Praha – Ďáblice jde o dotaci výstavby bytového domu Akcíz se čtrnácti byty, který bude sloužit k pokrytí potřeb bydlení pro různé skupiny obyvatel. Hlavní město také dofinancuje v Lysolajích projekt „Dolina město jinak“. Z 26 vybudovaných bytových jednotek bude pět trvale pronajímáno na základě návrhu hlavního města Prahy žadatelům, kteří vykonávají pro město potřebné profese či zájemcům z řad seniorů nebo zdravotně postižených občanů. Pro nájemníky se sníženou schopností pohybu bude uzpůsobeno šest bytů.
