---
date:         2020-02-11
tags:         smart-cities
title:        "Praha podpoří Smart Prague projekty městských částí. Získají z městské kasy téměř 12 milionů korun"
image: 	      posts/smart-prague.jpg
author:       MHMP
---

Rada hl. m. Prahy souhlasila s dotací ve výši téměř 12 milionů korun na Smart Prague projekty městských částí. Díky tomu v Praze vznikne například virtuální elektrárna nebo interaktivní mapa zeleně. Rada se rozhodla podpořit deset projektů z šesti městských částí, návrh musí ještě schválit Zastupitelstvo hl. m. Prahy.

> „Jsem potěšen, že městské části přišly s takovým množstvím inovativních nápadů a že jim jako město můžeme pomoci je realizovat. Dovedu si představit, že by některé z projektů mohly být využity po celém městě,“ uvádí Zdeněk Hřib, primátor hl. m. Prahy.

V Praze 3 vznikne virtuální elektrárna, která bude zaštiťovat provoz několika menších fotovoltaických elektráren a výrazně se tak usnadní jejich správa. Vyrobená energie pak bude pokrývat energetickou spotřebu v administrativních budovách a v budovách příspěvkových organizací této městské části. Praha 7 chystá pro zefektivnění územního plánování a rozvoje území monitoring intenzity pěší a cyklistické dopravy na veřejných prostranství dětských hřišť a parků.

Energetického managementu škol a školek se dočkají v Praze 10, ten bude vyhodnocovat chování budov v různých fázích rekonstrukce a vlivu inteligentního řízení na spotřebu energie. Městská část tak získá podklady pro to, jak dosáhnout dalších energetických úspor. V Praze 10 dále vznikne interaktivní mapa zeleně, do jejíhož fungování bude zapojena veřejnost. Cílem je, aby městská část měla co nejvíce informací o stavu městské zeleně a mohla zajistit co nejlepší péči.

Na projekty městských částí v rámci Smart Prague v roce 2020 hlavní město vyčlenilo 40 milionů korun ze svého rozpočtu. Podpořit chce především inovativní projekty, které doposud nebyly na území města realizovány, ty pak získají dotaci ve výši 70% podílu na celkových výdajích. Dotaci ale mohou získat i specificky zaměřené projekty, které se již dříve v Praze realizovaly či realizují, a to ve výši 50 % celkových nákladů.
