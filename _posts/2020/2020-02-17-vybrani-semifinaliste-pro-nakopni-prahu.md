---
date:         2020-02-17
tags:         informatika
title:        "Semifinalisté projektu #NakopniPrahu se sejdou, aby městu pomohli s inovacemi"
image: 	      posts/mestskadata.jpg
author:       MHMP
---

Pražský inovační maraton #NakopniPrahu vstupuje do semifinále, odborná porota vybrala ze 41 přihlášených týmů 25 nejlepších. Ty se sejdou 28. února 2020 v Centru architektury a městského plánování (CAMP), kde se seznámí s mentory z řad expertů, specialistů z magistrátu i zástupců partnerských firem. Dozví se všechny potřebné detaily o tématech, která budou mít za úkol zpracovat, a také se seznámí s průběhem celého inovačního maratonu.

> „Projekt #NakopniPrahu není pouze inovačním maratonem pro úzkou skupinu specialistů. Zasahuje do širokého spektra oborů, jako jsou péče o veřejný prostor nebo kultura v hlavním městě, což se významně odrazilo na počtu přihlášených týmů. Do projektu se kromě studentů a absolventů IT či technologických oborů přihlásili i medici, právníci nebo psychologové, z čehož máme velkou radost,“ uvádí Zdeněk Hřib, primátor hl. m. Prahy.

Do Pražského inovačního maratonu se mohly přihlásit dvou až pětičlenné týmy, které si zvolily jednu ze šesti oblastí, jež jsou šité na míru aktuálním rozvojovým výzvám hlavního města. V rámci připravovaného setkání účastníků s mentory a dalšími odborníky, tzv. Nalejvárny, dostanou soutěžící možnost lépe se seznámit nejen s výzvami, ale díky odborným přednáškám také s nástroji, daty a možnostmi, které budou moci v průběhu soutěže využívat.

A jaké byly výzvy pro inovátory? 

1. Jak využít městská data?
2. Jak zbavit Prahu vizuálního smogu?
3. Jak rozšířit zeleň a zlepšit využití vody?
4. Jak se mohou sousedé lépe poznat a pomáhat si?
5. Jak lépe pečovat o nemocné a ohrožené?
6. Jak progresivně vzdělávat v bezpečném prostředí?

Během tří měsíců trvání vytvoří soutěžící za pomoci mentorů, akademiků a odborníků na zvolená témata realistické, a hlavně funkční řešení výzvy, pro niž se rozhodli. Na projektu se podílí kromě Magistrátu hlavního města Prahy také městské firmy (např. Operátor ICT, Technická správa komunikací hl. m. Prahy) a neziskové organizace (např. sociální podnik Pragulic). Akce nabídne také řadu příležitostí k networkingu všech účastníků.

> „Projekt #NakopniPrahu nabízí nadšeným inovátorům především možnost proměnit svůj nápad v realitu. Je také vynikající příležitostí seznámit se s odborníky na danou problematiku. První tři týmy získají finanční odměnu v hodnotě 50 000, 30 000 a 20 000 korun. Hlavní město Praha navíc pomůže získat nejlepším projektům dotace na realizaci projektu,“ popisuje Jaromír Beránek, předseda Výboru pro IT a Smart City Zastupitelstva hl. m. Prahy.

„Nalejvárna“ Pražského informačního maratonu se koná v pátek 28. února 2020 v [Centru architektury a městského plánování](http://praha.camp/). Více informací o projektu najdete na [www.nakopniprahu.cz](https://www.nakopniprahu.cz/).

