---
date:         2020-06-23
tags:         turistika
title:        "Startuje kampaň V Praze jako doma"
image: 	      posts/8hrib.jpg
author:       MHMP
---

Internetový portál <https://www.vprazejakodoma.cz/> prezentující program podpory cestovního ruchu s názvem V Praze jako doma byl dnes spuštěn. Hlavní město od něj očekává zmírnění fatálních ekonomických následků koronavirových opatření pro turismus v metropoli. V Praze totiž činí škody v oblasti cestovního ruchu až 80 % z celkového objemu 100 miliard korun, což je průměrná roční spotřeba cestovního ruchu v Praze. Jedná se současně o třetinu celkové roční spotřeby cestovního ruchu v celé České republice.

> „Je to jeden z dalších kroků, jak stabilizovat Prahu v ekonomické rovině v důsledku epidemie covid-19. Věříme, že se k nám v létě přijede podívat hodně návštěvníků z Čech, Moravy, Slezska i sousedních států, kteří teď mají výjimečnou příležitost vidět Prahu tak, jak ji dosud neznali. Praha má co nabídnout,“ říká primátor hlavního města Prahy Zdeněk Hřib.

Program bude fungovat od 1. 7. do 30. 9. 2020. Financován je hlavním městem Prahou ve výši 120 milionů korun a realizuje ho akciová společnost Prague City Tourism ve spolupráci s Asociací hotelů a restaurací, Svazem obchodu a cestovního ruchu a Hospodářskou komorou.

> „Ztráty budou v letošní turistické sezoně obrovské, odhadem Praha přijde o 80 miliard korun. Kampaní #vprazejakodoma chceme pomoci hlavně podnikatelům a všem, kdo v turismu pracují. Hlavní město podpoří částkou 120 milionů korun restart cestovního ruchu, který chceme zároveň rozběhnout v nové, udržitelnější podobě ke spokojenosti podnikatelů i Pražanů," uvádí radní pro oblast kultury a cestovního ruchu Hana Třeštíková. 

Návštěvníci, kteří se ubytují se v zapojeném ubytovacím zařízení s útratou více než 800 Kč za pokoj, obdrží za každou osobu a strávenou noc v hotelu 2 body v celkové hodnotě 400 Kč. Tyto body mohou utratit za jakékoli atraktivity zapojené do projektu, tedy za návštěvy památek, muzeí, výstav, či služby průvodců. Seznam hotelů a atraktivit, registrovaných do programu, je k dispozici právě na webu <https://www.vprazejakodoma.cz/>.

> „Velmi oceňuji skvělou práci Prague City Tourism. Tak jak jsme slíbili, přicházíme s konkrétními kroky, jak pomoci pražským podnikům a organizacím, které jsou zasaženy výpadkem počtu turistů v Praze. Toto období nám také dává příležitost přetvořit turismus v centru Prahy do takové podoby, aby byl dlouhodobě udržitelný a nezpůsoboval, že centrum Prahy připomíná spíše zábavní lunapark než historické centrum města," dodává náměstek primátora hlavního města Prahy Petr Hlubuček.

Z programu je kompenzována úhrada vstupů všem atraktivitám a je z něj rovněž financováno technologické a personální zajištění programu a propagační kampaň. Ta kromě zmíněné webové stránky zahrnuje mobilní aplikaci se všemi benefity, audiovizuální spot, inzerci v médiích a další propagační aktivity ve spolupráci s partnery kampaně. Web rovněž obsahuje přehled dalších benefitů poskytovaných partnery ze soukromé sféry, kteří se rozhodli podpořit restart cestovního ruchu v Praze svými zdroji.
