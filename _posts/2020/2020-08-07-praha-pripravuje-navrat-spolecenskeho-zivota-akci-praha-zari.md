---
date:         2020-08-07
tags:         
 - kultura
title:        "V Praze se připravuje oslava návratu kulturního a společenského života"
image: 	      vystaviste.jpg
author:       MHMP
---


Pražské Výstaviště se na konci léta promění na tři týdny v prostor s komorními multifunkčními scénami, kde se odehraje slavnost nazvaná Praha ZÁŘÍ. Od 8. do 28. září se na ní představí největší pražské festivaly Designblok, MFF Praha – Febiofest, Letní Letná, Metronome Prague Music & Arts Fair, Pražské jaro, Signal Festival, United Islands of Prague. Doplní je řada další uměleckých aktivit a akce Praha ZÁŘÍ, která vzniká za podpory hlavního města Prahy a Výstaviště Praha, se tak stane společnou oslavou návratu kulturního a společenského života. 

> „Na kulturní scéně v Praze nám záleží a jsem rád, že hlavní město Praha může podpořit tento projekt spojených pražských festivalů. Věřím, že každý si najde to svoje a podaří se nám společně kulturní scénu podpořit,“ říká primátor hl. m. Prahy Zdeněk Hřib.

> „Koronavirová krize zasáhla pražskou kulturní scénu velmi tvrdě. Akce jako Praha ZÁŘÍ mi ale dávají naději, že krizi dovedeme využít tím správným způsobem: kulturní aktéři se spojili, navázali užší spolupráci a vytvořili unikátní projekt, který Praha dosud nezažila. Jsem moc ráda, že ve snaze o záchranu pražské kultury dovedeme táhnout za jeden provaz,“ připojuje radní hl. m. Prahy pro oblast kultury Hana Třeštíková.

Akce se bude konat ve venkovní parkové části Výstaviště, kde bude areál rozdělen na několik menších komorních zón. To podle Davida Gaydečky, jednoho z iniciátorů akce Praha ZÁŘÍ, pořadatele festivalů United Islands of Prague a Metronome Prague, nabídne intimní divácký zážitek a přesunutí některých aktivit z vnitřních prostor právě sem může napomoci, aby se různé akce vůbec mohly uskutečnit. 

> „Díky vstřícnosti Prahy, Výstaviště a mnohých partnerů přicházíme společně se všemi aktéry s nečekanou akcí, jaká se ve světě zatím asi neodehrála. Ohromná solidarita všech pořadatelů a partnerů, kteří teď neřeší, jestli si někdo s někým konkuruje nebo zastává jiné názory na to, co by měla být ta nejlepší kulturní aktivita, je přesně něco, co tato komplikovaná doba potřebuje. Pokud podobné aktivity existují nebo právě vznikají i jinde na světě, je to jedině dobře. Přicházíme s restartem kulturní sezóny a nadějí, že nepřijdeme o sdílení zážitků a možnost užít si tvorbu nejrůznějších umělců. V září tak společně oslavíme víru v to, že příští rok se snad již vrátíme k normálnějšímu fungování. Zveme k zapojení širokou veřejnost a věříme, že si v programu každý něco najde,“ těší se na září David Gaydečka.

Praha ZÁŘÍ nabídne jak programy zdarma, tak se se vstupným, zájemci o různá představení a aktivity se budou moci registrovat od druhé poloviny srpna na webu [www.prahazari.cz](https://www.prahazari.cz/).

Areál Výstaviště v pražských Holešovicích prošel v minulém roce výraznými opravami a umožňuje tak lepší technické zázemí a zajištění hygienických podmínek. Nově opravená je i takzvaná bruselská cesta, která bude využita jako zóna pro občerstvení návštěvníků akce nebo běžných návštěvníků parku Stromovka a Výstaviště. „Povedlo se nám ze zanedbaného prostoru Výstaviště udělat areál pro trávení volného času, kam se Pražané rádi vrací. Těší nás, že i díky tomu se zde může uskutečnit takto velká akce, která bude mít kvalitní zázemí pro organizátory a příjemné prostředí pro návštěvníky,“ popisuje areál pražský radní Pavel Vyhnánek.

Akci podpořenou hlavním městem Prahou a Výstavištěm Praha pořádá sdružení Prague Incredible, které spolu tvoří festivaly Designblok, Letní Letná, Metronome Prague, Mezinárodní filmový festival Praha – Febiofest, Pražské jaro, Signal Festival, United Islands of Prague. Zapojili se i organizátoři různých kulturních aktivit jako např. Aerofilms, Festival Kefír, Mladí Ladí Jazz, Tanec Praha a mnoho dalších. S akcí jednotlivým pořadatelům zatím pomáhají jejich partneři a také partneři zastřešující akce Praha ZÁŘÍ: CETIN, Pilsner Urquell, Volkswagen a další podporovatelé jsou ještě v jednání. Generálním mediálním partnerem je Česká televize. Dalšími mediálními partnery akce jsou Czech News Centre, Český rozhlas a Radio 1.
