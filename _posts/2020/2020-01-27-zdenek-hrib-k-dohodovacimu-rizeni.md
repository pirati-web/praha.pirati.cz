---
date:         2020-01-27
tags:         doprava
title:        "Primátor Hřib: Chceme transparentnější řízení městských firem"
image: 	      posts/0hrib.jpg
author:       Zdeněk Hřib
---

Za dopravu v Praze je odpovědný tým Jana Čižinského. Pokud se ukáže, že zakázka na servis metra byla předražená, nebo že existovalo více možných dodavatelů, očekávám odchod ředitele nominovaného Prahou sobě i celého stávajícího představenstva DPP, které zakázku schválilo, včetně nominantů Spojených sil. Na dnešním koaličním jednání jsme se proto dohodli, že proběhne prověření této zakázky s možností účasti opozice.

Shodli jsme se na tom, že náměstek pro dopravu Adam Scheinherr připraví změnu stanov DPP, tak aby o významných zakázkách v DPP byla informována i rada města, tak aby kompletní informace měli k dispozici všichni radní a včas.

Také jsme se dohodli na dalších krocích ke schválení vlastnické politiky a pravidel transparentnosti pro všechny městské firmy, tak aby tato opatření platila rovně pro všechny. O to jsme jako Piráti usilovali od počátku koalice. Věříme, že teď koaliční partneři budou k těmto opatřením vstřícnější.

Řízení městských firem tak bude transparentnější, radní budou včas informováni a podobné situace už se nebudou opakovat.

S ohledem na to, že paní radní Marvanová se intenzivně tématu dopravního podniku věnuje, bych považoval za ideální, kdyby ji Spojené síly dosadily do dozorčí rady DPP, aby pomohla předcházet těmto problémům.

Problém veřejných zakázek v závislosti na jednom dodavateli, tzv. vendor lock-in, vytvořila v pražském dopravním podniku ODS po dobu své vlády nad Prahou už v roce 2009. Přístup ODS, která má na svědomí kauzy jako OpenCard a nyní v podstatě říká: „to jsme na vás zvědaví, jak vyřešíte tuhle naši městskou rozkrádačku z roku 2009“ je skutečné pokrytectví. V zastupitelstvu nyní za ODS sedí starosta Prahy 13 David Vodrážka, který v roce 2009 byl členem představenstva a podílel se na vytvoření této závislosti na jednom dodavateli.


