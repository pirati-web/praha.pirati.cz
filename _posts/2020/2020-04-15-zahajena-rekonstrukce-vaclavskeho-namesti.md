---
date:         2020-04-15
tags:         doprava
title:        "Na Václavském náměstí začala dlouho očekávaná celková rekonstrukce. Dokončena bude v roce 2025"
image: 	      posts/vn-01.jpg
author:       MHMP
---

Po letech příprav začala ve středu 15. dubna 2020 celková rekonstrukce jednoho z největších náměstí ve střední Evropě – Václavského náměstí. Představitelé hlavního města slavnostně předali staveniště firmě Hochtief CZ, která zajistí rekonstrukci spodní i horní části prostranství za necelých 327 milionů korun. Projekt opravy by měl být dokončen do roku 2025.

Rekonstrukce zřejmě nejvýznamnějšího místa v České republice – Václavského náměstí – začala dnešním předáním staveniště. Převzala si jej stavební firma Hochtief CZ, která zajistí jeho opravu. V první fázi se bude jednat o revitalizaci úseku mezi ulicemi Na Příkopech a Vodičkova, velké změny ale čekají i horní část tohoto historického místa.

> „Těší mě, že po letech a po celé řadě dlouhých příprav konečně začne rekonstrukce tohoto ikonického pražského náměstí! Oproti původnímu návrhu zmizely z Václavského náměstí dlouho diskutované rampy do soukromých podzemních garáží. Naopak součástí revitalizace je i obnova a výsadba stromů, za což jsem velmi rád,“ přiblížil primátor hl. m. Prahy Zdeněk Hřib.

Ve spodní části náměstí se bude jednat především o úpravy, které směřují ke zvýšení kvality prostředí pro obyvatele a návštěvníky. Nově budou vydlážděny povrchy náměstí a osazen nový mobiliář, dále se plánuje vysazení dvouřadého stromořadí po obou stranách náměstí včetně zajištění mechanismů pro zavlažování stromů. Vedle těchto zásahů, které pomohou k větší obytnosti prostoru, bude postaveno také několik technických prvků, které zajistí ochranu stanic metra proti případnému zaplavení. Nejzásadnější změnou v horní části náměstí bude vybudování nové tramvajové trati, která povede v bočních částech náměstí. Střed náměstí bude ponechán jako pěší zóna s rozšířenými chodníky a vyčleněným pruhem pro cyklisty.

> „Jsem velmi rád, že po dlouhých přípravách konečně začínáme se samotnou realizací. Projekt vznikl podle vítězného návrhu architektů z kanceláře Cígler Marani architects z roku 2005. V tomto nelehkém období, které všichni prožíváme, vnímám jako důležité na takovýchto projektech pokračovat, a tím dávat Praze a Pražanům pozitivní impulz do budoucnosti. Každá úprava veřejného prostoru mne velmi těší, o to víc, že se jedná o takto významné náměstí. Doufám, že po revitalizované spodní části náměstí se brzy sám projdu a celá rekonstrukce bude dokončena už v roce 2025,“ nastínil Petr Hlaváček, náměstek primátora hl. m. Prahy pro oblast územního rozvoje.

Velký důraz byl kladen také na výběr nové zeleně. Stávající bude totiž nahrazena novými alejemi líp malolistých. Smyslem změny je navázat na historickou tradici, kdy právě lípy byly na Václavském náměstí už od konce 19. století.

Oproti původním plánům nebude spodní část Václavského náměstí vybavena rampami, které měly zajistit dopravní obslužnost garáží plánovaného developerského projektu. „Podařilo se nám vyměnit vjezd do garáží za nový vstup do metra. Nájezdové rampy tak nebudou vyčnívat do prostoru nejcennějšího náměstí České republiky a zároveň tím docílíme zklidnění oblasti Prahy 1 od automobilové dopravy. Zvýšíme také dostupnost MHD a komfort cestujících, kteří budou moci pasážemi developerského projektu Savarin vstupovat přímo do vestibulu stanice metra Můstek. Zároveň zůstává místo pro tramvaj a i ve spodní části Václavského náměstí vznikne komfortní a široká zóna pro pěší a cyklisty,“ upřesnil Adam Scheinherr, náměstek primátora hl. m. Prahy pro oblast dopravy.

Náměstí by se mělo také více otevřít veřejnosti, aby nelákalo jen turisty, ale sloužilo ve velké míře Pražanům a návštěvníkům z tuzemska. 

> „Václavské náměstí si zaslouží důstojné postavení nejen v české historii, ale i v současnosti. A já doufám, že právě zahajovaná rekonstrukce tomuto tak důležitému místu dodá podobu, která bude lákat k procházkám, setkávání místních a oživí zdejší síť obchodů a služeb,“ řekl Petr Hejma, starosta Prahy 1.

Celkovou rekonstrukci má na starost stavební společnost Hochtief CZ. Prvních dokončených změn by se lidé mohli dočkat už příští rok „Těší nás, že v nejbližších dnech můžeme začít s plánovanými pracemi na revitalizaci dolní části Václavského náměstí. Pokud půjde vše podle plánu, z nové moderní podoby tohoto historického místa by se mohli Pražané těšit již na konci roku 2021,“ uvedl předseda představenstva společnosti Tomáš Koranda.

Architekt návrhu Jakub Cígler k tomu dodal: 

> „Často myslím na to, že v době Karla IV. bylo vystavěno celé Nové Město za devět roků a v dnešní době trvalo celých patnáct roků připravit do realizace rekonstrukci tohoto náměstí, jenž je jeho pouhou částí. Nicméně mám obrovskou radost z toho, že se můžu podílet na obnově nejdůležitějšího veřejného prostoru naší země.“


