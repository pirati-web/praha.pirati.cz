---
date:         2020-11-03
tags:         
 - školství
title:        "Praha pomůže rodinám s nedostatkem výpočetní techniky, školáci se nebudou muset o počítač dělit s rodiči"
image: 	      vitsimral2.jpg
author:       MHMP
---

Hlavní město pokračuje ve snaze dovybavit žáky a jejich rodiny počítači, aby se mohli pohodlně zúčastnit dálkové výuky. Městské společnosti Pražská plynárenská a PRE takto poskytnout školákům přibližně 70 kusů techniky. Další firmy radní hlavního města Prahy oslovují.

> „Epidemie koronaviru nás zasáhla nepřipravené. Nezbytná vládní opatření tak postihují všechny bez ohledu na pohlaví, věk či sociální status. Proto je v této době důležité, více než kdy jindy, si navzájem pomáhat. Snažíme se tedy pomoci školákům i jejich rodinám s nedostatkem výpočetní techniky. Situace je mimořádná a málokdo má doma počítače pro všechny členy domácnosti, proto se snažíme oslovit městské firmy, jestli nemají nadbytečnou techniku, která by mohl sloužit potřebným,“ vysvětluje radní hl. m. Prahy Jan Chabr.

K zavřeným školám se v uplynulém týdnu přidala také povinnost zaměstnanců vykonávat práci z domova, pokud je to jen trochu možné. Tzv. home office může být podle radního Chabra pro řadu lidí skvělou variantou, pro jiné ale noční můrou. Být co nejvíce efektivní v kombinaci s domácí výukou školou povinných potomků může být v řadě případů problém. A nejde jen o koncentraci a klid, ale také o sdílení výpočetní techniky.

> „Těší mě, že náš nápad oslovit jednotlivé městské společnosti s poskytnutím výpočetní techniky pro rodiny, které svým dětem nemohou zajistit distanční výuku, byl uskutečněn. Tímto bych rád poděkoval městským firmám a všem těm, kteří se snaží takto pomoci a počítače do rodin poskytnou. Aby měla daná opatření efekt, je třeba opatření respektovat a zároveň zachovat vzdělávání,“ uvádí radní hl. m. Prahy pro oblast školství Vít Šimral. 

Ačkoliv má dnes počítače k dispozici téměř každá domácnost, ne vždycky mají všichni k dispozici tolik počítačů, kolik je členů domácnosti. Zejména rodiny s více dětmi se tak dostávají do situace, kdy nemohou rodiče pracovat a děti studovat současně.

Ze strany hlavního města byly osloveny městské společnosti, které disponují vyřazenou výpočetní technikou, aby daná zařízení poskytly prostřednictvím školského odboru města žákům, kde tento problém řeší. 

> „Je to sice jen malý krůček, ale i v takzvaném lockdownu musíme myslet na budoucnost. A vzdělání nejmladší generace je základním předpokladem jakékoli budoucnosti,“ říká k situaci radní Chabr.

Celkem takto společnosti PRE a Pražská plynárenská poskytnou dětem a rodinám 70 kusů techniky, která jim pomůže překonat období, kdy je nařízena distanční výuka.
