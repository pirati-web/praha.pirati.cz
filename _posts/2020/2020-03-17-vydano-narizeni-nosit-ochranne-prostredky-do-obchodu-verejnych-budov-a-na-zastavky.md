---
date:         2020-03-17
tags:         bezpečnost koronavirus
title:        "Krizový štáb hl. m. Prahy doporučil rozšířit povinnost občanů nosit ochranné prostředky i do veřejných budov, obchodů a na zastávky MHD"
image: 	      posts/magistrat2.jpg
author:       MHMP
---

Primátor hl. m. Prahy Zdeněk Hřib vydal na doporučení Krizového štábu hl. m. Prahy nové nařízení o nošení ochranných prostředků dýchacích cest při pohybu občanů provozovnách, zdravotnických a sociálních zařízeních, sídlech veřejných orgánů a v dalších prostorách. Nařízení, které je platné od 18. března od 12:00 hodin, navazuje na od dnešního dne platné opatření týkající se povinnosti používat ochranné prostředky v dopravních prostředcích.

Další dnešní nařízení primátora hl. m. Prahy má pomoci rodičům dětí od 3 do 10 let, kteří jsou zaměstnanci bezpečnostních sborů, obecní policie, poskytovatelů zdravotních služeb a dalších, aby měli zajištěnu nezbytnou péči v určených školách a školských zařízeních. Přehled určených škol a školských zařízení je přílohou nařízení.

Pokud jde o pomoc seniorům, doporučuje Krizový štáb hl. m. Prahy městským částem, aby zmapovaly potřeby všech seniorů na území své městské části a zajistily informování seniorů o lince 800 160 166, která je pro tyto požadavky určena. A současně vyzývá poskytovatele sociálních služeb, aby spolupracovali s odborem sociálních věcí Magistrátu hl. m. Prahy.

Podle informace krizového štábu budou v Praze čtyři nová stacionární odběrová místa. Budou umístěna v těchto lokalitách: Fakultní nemocnice Královské Vinohrady, Strahovský stadion (Zátopkova ulice) – začátek ulice, Průmyslový palác (Výstaviště) – plocha před vstupem a Žluté lázně (Podolí) – parkoviště.

### Odkazy

* [Nařízení primátora hl. m. Prahy (povinnost nosit roušky)](/assets/pdf/narizeni2.pdf)
* [Nařízení primátora hl. m. Prahy (péče o děti)](/assets/pdf/narizeni-skoly.pdf) a [příloha](/assets/xls/skoly.xls)
* [Výstup z jednání Krizového štábu hl. m. Prahy](/assets/pdf/ks-vystup.pdf)
