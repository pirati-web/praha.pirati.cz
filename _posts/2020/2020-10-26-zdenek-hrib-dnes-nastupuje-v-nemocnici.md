---
date:         2020-10-27
tags:         
 - koronavirus
title:        "Primátor Hřib: Od dnešního odpoledne budu jako dobrovolník pomáhat zkušenějším lékařům ve Fakultní nemocnici Královské Vinohrady"
image: 	      hrib-nemocnice.jpg
author:       Zdeněk Hřib
---

Konkrétně půjde o odpolední směny na oddělení, které se zabývá péčí o pacienty, u nichž je podezření na covid-19, ale zatím čekají na výsledky testu.

K mému zapojení do chodu nemocnice přistupuji s velkým respektem. Někteří lidé mi vytýkají, že by teď moje role měla být jiná. Motivovat svým vlastním příkladem lidi k většímu zapojení do boje s covidem-19 je ale podle mého názoru bytostnou součástí výkonu funkce primátora.

Vyhodnotil jsem, že prudce se zhoršující situace v nemocnicích je pro Prahu v současnosti právě tou největší výzvou. Ačkoliv tento problém na magistrátu v rámci našich možností intenzivně řešíme, je třeba, abych na něj tímto krokem ještě více upozornil a alespoň svým osobním přispěním podpořil lékaře.

Pomoci mohou nejen lidé se zdravotnickým vzděláním, možností je daleko víc – například absolvovat kurz Českého červeného kříže pro dobrovolný pomocný personál, darovat po prodělání covidu-19 rekonvalescentní plazmu nebo zkrátka “jen” dodržovat platná opatření, a tak ušetřit zdravotníkům práci.

Podle nynějšího plánu budu pomáhat v nemocnici dva týdny, tedy ode dneška do úterý 10. listopadu. Předpokládám, že v nemocnici budu každý den, vždy na odpolední směnu. Je to možné díky zrušení nejrůznějších veřejných akcí, kvůli čemuž mi odpadla řada pracovních povinností ceremoniálního charakteru. Dopoledne se budu věnovat záležitostem spojeným s funkcí primátora, včetně účasti na městské radě nebo krizovém štábu. Další postup bude záviset na aktuální epidemické situaci a jejích dopadech na zdravotnický systém.
