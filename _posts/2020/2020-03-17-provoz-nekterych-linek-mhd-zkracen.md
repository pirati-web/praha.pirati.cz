---
date:         2020-03-17
tags:         bezpečnost doprava koronavirus
title:        "V pražské MHD musí mít cestující ochranu nosu a úst, autobusy budou zastavovat ve všech zastávkách na znamení a provoz 38 linek DPP bude ukončen ve 22:30"
image: 	      posts/bus.jpg
author:       MHMP
---

Na základě nařízení primátora hl. m. Prahy mají ode dneška cestující za povinnost ode dneška používat ochranu dýchacích cest, tj. mít zakrytý nos a ústa po celou dobu svého pohybu v přepravním prostoru pražské MHD. Dopravní podnik hl. m. Prahy (DPP) zavádí další preventivní opatření: Autobusy pražské MHD budou nově automaticky zastavovat ve všech zastávkách na znamení, v autobusech a tramvajích bude vypnutá klimatizace a cirkulace vzduchu, provoz na 38 autobusových linkách bude ukončen ve 22:30 hodin a je přerušen provoz linky Airport Express. Tato opatření mají pomoci chránit cestující i řidiče a snížit šíření koronaviru Covid-19 a platí do odvolání.

### Do vozů pražské MHD a do přepravního prostoru metra pouze se zakrytým nosem a ústy

Na základě nařízení primátora hl. m. Prahy mají cestující za povinnost ode dneška používat ochranu dýchacích cest, tj. mít zakrytý nos a ústa po celou dobu svého pohybu v přepravním prostoru pražské MHD. Platí to tedy od jejich nástupu do autobusů či tramvají po výstup, od vstupu do vestibulů metra a přepravního prostoru po jejich opuštění. Jako ochranu lze využívat respirátor, roušky či po domácku vyrobené roušky, šátky, šály nebo jinou tkaninu, která může pomoci bránit šíření kapének během dýchání či mluvení a chránit tak ostatní cestující i řidiče. V případě nedodržování tohoto pravidla mají řidiči právo vyloučit cestujícího bez ochrany nosu a úst z přepravy.

### Autobusy budou automaticky zastavovat ve všech zastávkách na znamení

Dalším opatřením, ke kterému přistoupily DPP, MHMP a ROPID, je automatické zastavování autobusů pražské MHD ve všech zastávkách na znamení. Opatření platí od zítřejšího ranního výjezdu, tedy cca od 4:30 hodin. V praxi to znamená, že cestující nemusí mačkat tlačítko „Stop“, řidiči budou automaticky zastavovat na každé zastávce na znamení. Řidič poté otevře dveře, pokud bude na zastávce stát cestující nebo na palubě zaznamená pohyb, např. směrem ke dveřím nebo se sedící cestující začnou zvedat. Tímto opatřením se dále minimalizuje přímý kontakt cestujících s vnitřním zařízením vozu. Doporučujeme také cestujícím, aby se během jízdy posadili, a pokud stojí, aby se o madla či tyče raději opírali předloktím nebo tělem.

### Dočasné vypnutí systémů uzavřené vnitřní cirkulace vzduchu ve vozidlech DPP

DPP na základě doporučení expertů ČVUT vypne od dnešního rána ve všech vozidlech povrchové MHD systémy, které využívají vnitřní cirkulaci vzduchu, tedy klimatizaci nebo ventilaci s recirkulací vzduchu. Naopak díky otevíraní středních a zadních dveří posílí výměnu vnitřního vzduchu za čerstvý.

### Ukončení provozu na 38 autobusových linkách ve 22:30 a přerušení linky AE

Mimořádná opatření vlády, vyhlášení stavu nouze a karantény mají významný dopad na poptávku po přepravě v MHD. Po 22. hodině se propad pohybuje mezi 76 až 79 %, v autobusových spojích v centru města v této době jezdí jednotky cestujících, v okrajových částech dokonce úplně prázdné spoje. Proto se DPP po konzultacích s MHMP a ROPIDem rozhodl počínaje dnešním dnem dočasně ukončit provoz na 38 autobusových linkách již ve 22:30.

Provoz na linkách č. 101, 108, 110, 115, 116, 117, 121, 124, 130, 138, 143, 147, 149, 151, 153, 155, 158, 160, 164, 165, 168, 169, 170, 172, 175, 185, 199, 202, 203, 204, 208, 209, 224, 228, 236, 240, 246 a 247 bude ode dneška, tj. 17. 3. 2020 do odvolání ukončen ve 22:30. Jízdní řád u linek č. 101 a 108 bude upraven tak, aby byly zajištěny spoje na směnný provoz pro Ústřední vojenskou nemocnici resp. společnost Zentiva.

V návaznosti na restrikce v letecké dopravě a úplné zastavení mezinárodní železniční dopravy je od dnešního dne zároveň dočasně mimo provoz speciální autobusová linka Airport Express mezi Letištěm Václava Havla Praha a Hlavním nádražím.
