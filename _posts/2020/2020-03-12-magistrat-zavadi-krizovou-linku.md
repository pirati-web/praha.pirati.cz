---
date:         2020-03-12
tags:         zdravotnictví koronavirus
title:        "Praha zavádí krizovou linku 800 160 166 určenou pro seniory. Do pomoci seniorům zapojuje dobrovolníky i obchodníky"
image: 	      posts/magistrat2.jpg
author:       MHMP
---

Hlavní město je v souvislosti s mimořádným opatřením Ministerstva zdravotnictví ČR v úzkém kontaktu s dobrovolnickými organizacemi, které nabízí sociální pomoc potřebným. Společně s organizací Život 90 navíc zavádí krizovou linku určenou pro seniory nad 65 let. Její číslo je 800 160 166 a bude v provozu od zítřka. Rovněž spolupracuje se soukromými obchodníky na rozvozu základních potravinových a hygienických balíčků potřebným.

> „Aktuálně je zásadní prioritou ochránit nejzranitelnější část populace, v tomto případě seniory. Proto pro ně budeme organizovat pomoc. Dále čekáme, až od státu dorazí sto tisíc roušek pro zabezpečení sociálních služeb, poté budeme dále zvažovat následující kroky,“ popisuje primátor hl. m. Prahy Zdeněk Hřib.

Hlavní město proto s organizací Život 90 zřizuje speciální linku pro seniory, na které bude možné získat informace nebo ve spolupráci se soukromými obchodníky si objednat balíčky potravin nebo hygienických potřeb. Telefonní číslo 800 160 166 bude k dispozici nonstop. Na krizovou linku se mohou obracet nejen senioři, ale i široká veřejnost, která může na lince upozornit na seniory ve svém okolí, kteří by mohli potřebovat pomoc.

> „Děkuji soukromým podnikatelům, že nám pomáhají tuto mimořádnou situaci zvládnout. Soukromí obchodníci jako třeba rohlík.cz nebo košík.cz jsou připraveni ve spolupráci s námi dodávat seniorům a dalším potřebným lidem balíčky základních potravin a hygienických potřeb,“ uvedl náměstek hl. m. Prahy pro oblast bezpečnosti Petr Hlubuček.

Seniorům se nedoporučuje navštěvovat místa s vysokou koncentrací osob. Mezi tato místa patří supermarkety, pošty, lékařská zařízení nebo městská hromadná doprava. V době mimořádných opatření v souvislosti s šířením koronaviru je také důležitá solidárnost a sounáležitost se svým okolím. Hlavní město se snaží s dobrovolnickými organizacemi aktivizovat registrovanou pomoc, aby potřební lidé, často seniorského věku, mohli spoléhat na pomoc nejen příbuzných, ale i lidí ve svém okolí.

> „V době mimořádných opatření je důležité myslet i na své okolí. V současné situaci se šířením koronaviru jsou potřeba dobrovolníci, kteří pomohou takzvaným „křehkým“ domácnostem. Nedílnou součástí pomoci jsou ale i například sousedé, kteří se potkávají s lidmi z domu každý den a mají představu o tom, kdo by mohl potřebovat pomoc. Právě odpovědnost lidí ve společnosti nás chrání v krizích, jako je tato,“ říká radní hl. m. Prahy pro sociální oblast Milena Johnová.

Hlavní město Praha zároveň doporučuje seniorům, aby omezili na minimum návštěvu míst s vyšší koncentrací osob, předcházení šíření nákazy se netýká jen jejich vlastního zdraví, ale především zdraví těch nejohroženějších. Dále je hlavní město v kontaktu s mnoha organizacemi, se kterými řeší další postup – jedná se například o dobrovolnickou pomoc skautů, dobrovolných hasičů a Červeného kříže. Zároveň je Magistrát hl. m. Prahy připraven okruh služeb postupně rozšiřovat s ohledem na aktuální a měnící se potřeby seniorů i široké veřejnosti.


