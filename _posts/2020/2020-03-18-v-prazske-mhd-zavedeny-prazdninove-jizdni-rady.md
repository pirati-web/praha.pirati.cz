---
date:         2020-03-18
tags:         bezpečnost doprava koronavirus
title:        "V pražské MHD budou zavedeny prázdninové jízdní řády"
image: 	      posts/metro.jpg
author:       MHMP
---

V důsledku mimořádných opatření v souvislosti s bojem proti šíření koronaviru Covid-19 klesá v těchto dnech počet cestujících, kteří využívají pražskou MHD. Paralelně s tím, jak klesá počet cestujících, naopak roste počet zaměstnanců pražského dopravního podniku i dalších dopravců, kterým byla nařízena povinná karanténa. Proto Dopravní podnik hl. m. Prahy, Magistrát hl. m. Prahy a organizace ROPID na nezbytně dlouhou dobu zavádí prázdninový jízdní řád také v provozu metra i tramvají. Od příštího týdne budou mírně prodlouženy intervaly ve špičkách pracovních dnů, dopoledne, a kvůli minimální obsazenosti vozidel od tohoto víkendu také o pozdních večerech a v noci.

Nejmarkantnější propad počtu cestujících v pražské MHD ukazuje srovnání přepravních údajů z pondělí 16. března 2020, tj. za první den platnosti zákazu volného pohybu osob, a z pondělí 2. března, kdy žádná opatření ještě zavedena nebyla: Jedná se o pokles o mínus 71 %. O téměř polovinu měně lidí využilo pražskou MHD při srovnání pondělí 16. a pátku 13. března 2020. První pokles, o téměř pětinu, nastal po přerušení výuky ve školách, tj. při srovnání středy 11. a úterka 10. března 2020. Zatímco v pondělí 2. března 2020 využilo metro celkem přes 1,1 milionu cestujících, včera to bylo pouhých 310 tisíc osob (obrat, tedy součet vstupů a výstupů cestujících z metra, byl v uvedených dnech dvojnásobný, 2,2 milionu 2. března oproti 620 tisícům včera). Obdobně se vyvíjí i přepravní údaje z autobusů a tramvají.

Současně s propadem cestujících využívajících pražskou MHD naopak roste počet zaměstnanců, kterým byla povinně nařízena karanténa. K dnešnímu dni DPP eviduje již více než 100 zaměstnanců napříč profesemi, kteří musí zůstat 14 dnů v karanténě. Z těchto důvodů, a s ohledem na nutnost vytvoření personálních rezerv řidičů a strojvedoucích, MHMP, DPP a ROPID zavádí prázdninový jízdní řád také u metra a tramvají.

### Metro

Od čtvrtka 19. března bude na všech linkách metra nasazen prázdninový jízdní řád, což znamená prodloužení intervalů o 1-2 minuty. I tak ale DPP předpokládá dostatečnou kapacitní rezervu, díky které by si mohl každý v dopravním prostředku pohodlně sednout. 

### Tramvaje

Od pondělí 23. března bude na všech tramvajových linkách také nasazen prázdninový jízdní řád, což v praxi znamená prodloužení intervalů ve špičkách i během dopoledního období všedních dnů o 2 minuty (ve špičkách z 8 na 10 minut, dopoledne z 10 na 12 minut). U páteřních linek č. 9, 17 a 22 bude interval ve špičkách upraven ze 4 na 5 minut a dopoledne z 5 na 6 minut. Oproti běžnému prázdninovému provozu budou jezdit také linky č. 4 a 21.

### Večerní a noční doprava

Vzhledem k velmi výraznému poklesu poptávky hlavně ve večerním a nočním provozu bude od pátku 20. března dočasně provoz o víkendových nocích stejný jako ve všední dny, tedy intervaly u tramvají (91 až 99) a páteřních autobusových linek (904, 905, 910, 911, 912 a 915) zůstanou na 30 minutách. Podobně jako u doplňkových denních autobusových linek bude také provoz doplňkových tramvajových linek č. 2, 8, 12, 13 a 15 od pondělí 23. března ukončen již kolem 22:30.

### Autobusy

Provoz autobusů zůstává stejný jako dosud, čili jsou v pracovních dnech mírně prodlouženy intervaly na nejčastěji jezdících linkách, u vybraných městských linek je provoz ukončen již ve 22:30, zároveň nejsou v provozu školní linky ani školní spoje na příměstských linkách. Od soboty 21. března bude dále prodloužen interval u letištních linek č. 100 a 119 vzhledem k omezenému provozu Letiště Václava Havla Praha.

### Vlaky

Provoz vlaků zatím zůstává bez omezení kromě městské linky S49 (Roztoky u Prahy – Praha-Hostivař), která nevyjede již od středy 18. března. Je možné, že s ohledem na výrazný pokles počtu cestujících dojde v následujících dnech ke snížení kapacity i na dalších vlakových linkách, nicméně všechny případné úpravy je nutné koordinovat se Středočeským krajem.

**I nadále jsou v platnosti všechna dosavadní preventivní opatření pro minimalizaci rizika nákazy**

v MHD, tedy povinnost otevírat v zastávkách všechny dveře vozů, vyhrazení prostoru předních dveří autobusů pouze pro řidiče, vypnuté systémy uzavřené cirkulace vnitřního vzduchu ve vozidlech, a také zvýšená dezinfekce dopravních prostředků. I nadále mají cestující povinnost vstupovat do dopravních prostředků a do prostoru stanic metra **se zakrytým nosem i ústy pomocí respirátoru, roušky, šátku, šály či jiné tkaniny.**

Pro nákup jízdenek doporučujeme cestujícím využít aplikaci PID Lítačka nebo bezkontaktní terminály, případně si jízdenky zajistit předem v jízdenkovém automatu, či e-shopu. Pro vyhledání aktuálního spoje doporučuje DPP kromě webových stránek DPP [www.dpp.cz](https://www.dpp.cz/) používat aplikaci PID Lítačka nebo portál [www.idos.cz](https://www.idos.cz).
