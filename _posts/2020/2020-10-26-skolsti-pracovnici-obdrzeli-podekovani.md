---
date:         2020-10-26
tags:         
 - koronavirus
title:        "Pracovníci škol a školských zařízení obdrželi od Prahy poděkování"
image: 	      vitsimral5.jpg
author:       MHMP
---

V současné době nejenom hlavní město Praha, ale celý svět prochází těžkou zkouškou. Pandemie koronaviru ohrožuje životy naše a našich blízkých a naše sociální a ekonomické struktury se i po překonání toho kritického období budou ještě dlouho potýkat s negativními dopady nutných epidemických opatření. Hlavní město je si toho vědomo a svou podporu směřuje i do postiženého školství a děkuje pracovníkům pražských škol a školských zařízení.

Nejdůležitějším motorem společenského a hospodářského rozvoje nejen Prahy, ale i Česka budou naše školy. I na nich se probíhající pandemie výrazně podepsala a i je vládní epidemická opatření postihla. Důležité ale je, že krize spustila na našich školách novou vlnu kreativity a inovací, které by nás předtím ani nenapadly. Budoucnost hl. m. Prahy jako vyspělého evropského města záleží nejvíce na tom, jak pražské školy zvládnou transformaci do efektivní vzdělávací instituce post-koronavirového světa.

> „Chtěl bych proto poděkovat těm, kteří za tímto vodopádem inovací stojí. Vám, kteří houževnatě udržujete náš vzdělávací systém v chodu, ať už v rámci distanční formy výuky nebo nadále fyzicky ve školách a školských zařízeních. Zatímco zdravotníci, členové integrovaného záchranného systému a sociální pracovníci se musejí v prvé řadě vypořádat s akutní krizovou situací, na Vás bude ležet hlavní podíl odpovědnosti za to, abychom se s krizí vypořádali dlouhodobě,“ zdůraznil radní hl. m. Prahy pro oblast školství Vít Šimral.

Hl. m. Praha pro svoje zřizované školy vyjednala se společností Vodafone nákup modemů s datovými balíčky, které jim jsou následně refinancovány. Městským částem se zajistila podobná součinnost. Pro školy a žáky ze sociálně znevýhodněných rodin má hl. m. Praha připraveny i další formy pomoci pro zajištění vzdělání ve formě distanční výuky. Pražský inovační institut je připraven na takzvanou digitální pohotovost, tedy systém několika IT specialistů, kteří by mohli pomoci s přechodem na distanční výuku těm, kteří na tento formát výuky ještě nejsou zvyklí.
