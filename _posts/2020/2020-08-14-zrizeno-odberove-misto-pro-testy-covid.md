---
date:         2020-08-14
tags:         
 - koronavirus
 - bezpečnost
title:        "Praha zřídila odběrové místo na testování COVID-19"
image: 	      posts/vn2.jpg
author:       MHMP
---

V pátek 14. srpna 2020 zahájilo provoz odběrové místo na Václavském náměstí. Odběry zajišťuje společnost GHC Genetics. Místo zřídilo hlavní město Praha, aby testování na koronavirus bylo lépe dostupné jak pro turisty, tak pro Pražany. Bude v provozu denně od 8 do 18 hodin do odvolání a sloužit bude pro širokou veřejnost, primárně pak pro bezpříznakové zájemce, kteří potřebují test například z důvodu vycestování do zahraničí.

Vedení města přistoupilo ke zřízení tohoto odběrového místa vzhledem k tomu, že současná odběrová místa jsou mimo centrum a turisté do nich často cestují přes celé město. Využít je mohou samozřejmě i Pražané. Odběrové místo s kapacitou v řádu stovek odběrů denně je určeno jak pro samoplátce, tak pro klienty s indikací, na odběr se neobjednává dopředu.

> „Jedná se o další krok, jak přiblížíme možnost testování nejen turistům, ale i obyvatelům v samotném centru Prahy. Epidemiologická situace u nás zůstává stabilní, ale nadále prosím veřejnost o ohleduplnost vůči ostatním a dodržování platných opatření, například nošení roušek ve všech prostorách pražského metra,“ říká primátor hl. m. Prahy Zdeněk Hřib.

Odběr zajišťuje společnost GHC Genetics a provádí se stěrem z dutiny nosní pomocí odběrového tampónu, vlastní testování na onemocnění COVID-19 metodou PCR, výsledky budou doručeny klientům do 24 hodin prostřednictvím SMS, ve výjimečných případech mohou být doručeny se zpožděním. Cena standardního PCR testu je pro samoplátce 1 750 Kč.

> „Protestovanost občanů považujeme za základní preventivní opatření, abychom zamezili dalšímu šíření nemoci COVID-19. Současné kapacity, kde se mohou lidé nechat otestovat, nejsou dostatečné, proto zřizujeme nová testovací místa po Praze. Na existenci nového testovacího místa na Václavském náměstí budou upozorňováni také turisté a návštěvníci Prahy ze zahraničí, abychom případnou nákazu u nich mohli včas podchytit a nedocházelo tak k dalšímu šíření,“ uvádí náměstek primátora pro bezpečnost Petr Hlubuček

Odběrové místo se nachází v objektu hl. m. Prahy v horní části Václavského náměstí (v č. 824/29), otevřeno bude denně od 8:00 do 18:00 hodin do odvolání.

> „Pražská hygiena se společně s hlavním městem Prahou na přípravě tohoto odběrového místa podílela. Nachází se v lokalitě, kde je ho v současné době skutečně zapotřebí. Najít vhodné umístění, které by vyhovovalo požadavkům, přitom bylo obtížné. Odběrové místo bude využíváno primárně bezpříznakovými lidmi, kteří potřebují doklad o svém zdravotním stavu,“ dodává ředitelka Hygienické stanice hl. m. Prahy Zdeňka Jágrová.
