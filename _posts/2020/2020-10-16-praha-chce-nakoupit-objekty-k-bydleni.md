---
date:         2020-10-16
tags:         
 - bydlení
title:        "Praha chce nakoupit objekty k bydlení, vyhlásí soutěž"
image: 	      adam-zabransky-5.jpg
author:       MHMP
---

Praha plánuje nakoupit objekty k ubytování lidí z řad podporovaných profesí a osob v sociální tísni. Konkrétně by mělo jít o bytové domy nebo ubytovací zařízení jako jsou hotely, hostely či ubytovny. Pražské zastupitelstvo ve čtvrtek schválilo záměr vyhlásit veřejnou soutěž na jejich nákup.

Cílem hlavního města je pořídit několik objektů k bydlení či ubytovacích zařízení s celkovou kapacitou až 500 osob v běžné bytové nebo smíšené zástavbě a v dobré dostupnosti MHD. Pokoje budou vybaveny vlastním sociálním zařízením a ideálně i místem pro přípravu jídla či možností stavební úpravy. Většinu financí na nákup nemovitostí se Praha snaží zajistit úvěrem od Rozvojové banky Rady Evropy. Jednání o úvěru zatím úspěšně prošlo prvním kolem bankovního interního hodnocení.

Hlavní město Praha dlouhodobě usiluje o zajištění bydlení či alespoň ubytování pro podporované profese (hasiči, záchranáři atd.). Část veřejných zaměstnanců chce v Praze trvale bydlet a za tímto účelem je pro ně vyčleněna část městského bytového fondu. Někteří z nich ale bydlí mimo území Prahy a do hlavního města dojíždí jen na několik dnů v týdnu za prací.

> „Nové ubytovací kapacity přispějí také k řešení situace lidí v bytové nouzi. Mezi další připravované projekty patří například městská nájemní agentura, fond na podporu úhrady kauce na nájem, různé typy garancí pro soukromé pronajímatele nebo kontaktní místa pro bydlení,“ upřesňuje radní pro oblast bydlení a transparentnosti Adam Zábranský.

V době koronavirové pandemie Praha zajistila ubytování lidí v tíživých sociálních a životních podmínkách v tzv. „humanitárních ubytovnách“ zřízených v prázdných hostelech nebo hotelech. Tento projekt, který pokračuje do června 2021, ukázal, že jde o vhodné opatření pro práci s lidmi bez domova a osobami v bytové nouzi, protože zlepšuje jejich životní situaci, omezuje zdravotní rizika a umožňuje systematičtější práci sociálních pracovníků, což v důsledku vede k možnosti dlouhodobého řešení bytové nouze.



 
