---
date:         2020-11-25
tags:         
 - sport
title:        "Hlavní město uzavřelo memorandum o spolupráci s Pražskou tělovýchovnou unií"
image: 	      vitsimral3.jpg
author:       MHMP
---

Rada hl. m. Prahy na pondělním zasedání schválila Memorandum o vzájemné spolupráci v oblasti podpory sportu na území hlavního města, a to na základě dlouhodobého záměru a potřeby spolupráce mezi metropolí a Pražskou tělovýchovnou unií. Včera obě strany memorandum slavnostně podepsaly.

> „Spolupráce mezi Prahou a Pražskou tělovýchovnou unií aktivně trvá již několik let, a to v podobě realizace a provozu společné databáze sportovních zařízení a sportovních klubů na území hlavního města. Věříme, že podpisem smlouvy se spolupráce nejen zformalizuje, ale i prohloubí,“ uvedl radní pro oblast sportu Vít Šimral.

Realizace a provoz společné databáze sportovních zařízení a údajů o členské základě sportovních klubů tvoří hlavní pilíř memoranda. S pomocí této databáze bude možné realizovat pasportizaci sportovních zařízení s přímým zapojením jejich provozovatelů, nebo například shromažďovat údaje o činnosti sportovních klubů, které v těchto zařízeních působí, pořádaných akcích a jejich členské základně. Data mohou být pak aktivně využívána například pro prezentaci aktivit hlavního města Prahy při podpoře sportovních aktivit na portálech [www.praha.eu](https://praha.eu) či [www.prahasportovni.eu](https://prahasportovni.eu) a v tištěných publikacích, nebo k verifikaci údajů uváděných v žádostech o poskytnutí grantu v oblasti sportu a tělovýchovy.

> „Naším dlouhodobým cílem bylo legitimně spolupracovat s hlavním městem Prahou a jsme rádi, že jsme toho dosáhli. Budeme se snažit být platným partnerem nejen pro pražský sport, ale i pro hlavní město Prahu,“ řekl předseda Pražské tělovýchovné unie Jaroslav Chvalný.

Pražská tělovýchovná unie je největší profesní regionální organizací v oblasti sportu a tělovýchovy nejen na území hlavního města, ale i celé České republiky, která sdružuje 385 pražských sportovních klubů a 26 sportovních svazů. 

> „Nejde jen o nás, ale o zhruba čtyři stovky sportovních klubů a svazů, které v Praze působí. Spolupráce s vedením hlavního města Prahy je přirozená a stejně tak i já doufám, že se bude i nadále prohlubovat,“ doplnil místopředseda Pražské tělovýchovné unie Martin Vaculík.
