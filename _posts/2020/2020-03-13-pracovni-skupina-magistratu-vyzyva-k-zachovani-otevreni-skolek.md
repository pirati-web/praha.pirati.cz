---
date:         2020-03-13
tags:         bezpečnost koronavirus školství
title:        "Pracovní skupina Krizového štábu hlavního města se opět sešla k řešení otázky koronaviru. Vyzývá městské části, aby nechaly školky otevřené"
image: 	      posts/7hrib.jpg
author:       MHMP
---

V pátek odpoledne se sešla pracovní skupina Krizového štábu hlavního města Prahy, která se i dnes zabývala koronavirem. Formálně se jedná o pracovní skupinu, která se schází každý pátek, přestože jsou její členové v zásadě stejní jako v případě Bezpečnostní rady hlavního města nebo přímo krizového štábu. Na základě jednání magistrát společně se složkami IZS vyzývá městské části, aby nechaly mateřské školky otevřené. Jen díky tomu mohou být zachovány základní služby města. Klíčoví zaměstnanci, jako například zdravotníci, díky tomu nemusejí zůstávat s dětmi doma, mohou je umístit do školek a věnovat se své práci.

Pracovní skupina také projednala a navrhla nová opatření. Jde o zrušení výuky v autoškolách, tento krok navazuje na již zrušené provádění zkoušek u řidičů taxi. Praha dále vyzve provozovatele komerční veřejné linkové dopravy, která začíná a končí na území hlavního města, aby ukončili provoz. Jedná se zejména o výletní autobusy, které po městě vozí turisty.

Na doporučení pracovní skupiny Praha osloví všechna zdravotnická zařízení a umožní zdravotníkům snazší parkování v zónách placeného stání na území hlavního města.

> „Děláme všechno proto, aby byl zajištěn chod Prahy. Klíčové pražské firmy, jako Pražské služby, Pražské vodovody a kanalizace, Pražská vodohospodářská společnost, Pražská energetika, Pražská plynárenská, Dopravní podnik a další, nám každý den poskytují informace o tom, kolik zaměstnanců je v karanténě a zda jsou schopny zabezpečit standardní provoz. Zatím je vše v pořádku,“ uvedl náměstek primátora Petr Hlubuček.

> „Největší část pomoci směřujeme k seniorům. Funguje nonstop linka 800 160 166, propojujeme poptávku od seniorů s dobrovolníky, uvolňujeme kapacity pečovatelů a asistentů z uzavřených služeb denních stacionářů do terénní pomoci. Současně se staráme o to, aby měli všichni pracovníci sociálních a zdravotních služeb potřebné ochranné pomůcky, na tom intenzivně spolupracujeme s ministerstvem a jsme připraveni na co nejrychlejší distribuci,“ řekla radní Milena Johnová.

Ochrannými prostředky se pracovní skupina zabývala velmi důkladně. V tuto chvíli jsou ochranné prostředky od ministerstva zdravotnictví v Nemocnici Na Bulovce, která část vyčlení pro hlavní město. Ochranné prostředky následně převezme Městská poliklinika a v následujících dnech zajistí redistribuci.

> „Zatím se ukazuje, že zásoby, které k nám míří, jsou pouze v počtu jednotek tisíc. Pokud by se to potvrdilo, zásoby by byly významně nedostatečné a museli bychom je rozdělovat podle priorit,“ uvedl primátor Zdeněk Hřib.

Ministerstvo zdravotnictví vydalo doporučení, podle kterého se mají pomůcky přidělovat. Magistrátní informatici pracují na softwaru, který bude prostředky automaticky přepočítávat pro jednotlivé kategorie podle doporučení. Dodávky ochranných prostředků by dle informací ministerstva měly přicházet každý týden. V tuto chvíli však počet přidělených ochranných prostředků neznáme a čekáme na finální pokyn premiéra Babiše. 

Hlavní město eviduje k dnešnímu dni:

požadavky na celý měsíc od 3222 poskytovatelů zdravotnických a sociálních pobytových služeb:
 - respirátory FFP3           370 000 kusů,
 - respirátory FFP2           220 000 kusů.

požadavky na celý měsíc od 293 terénních a ambulantních sociálních služeb:
 - respirátory FFP3           50 595 kusů,
 - respirátory FFP2           32 931 kusů.

 


