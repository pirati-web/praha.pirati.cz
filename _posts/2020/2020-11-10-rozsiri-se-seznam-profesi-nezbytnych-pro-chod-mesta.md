---
date:         2020-11-10
tags:         
 - koronavirus
title:        "Město rozšířilo seznam profesí důležitých pro jeho chod. Dětem zaměstnanců bude poskytnuta péče"
image: 	      magistrat3.jpg
author:       MHMP
---

V návaznosti na vyhlášení nouzového stavu vládou České republiky nařídil primátor hl. m. Prahy Zdeněk Hřib veřejným zřizovatelům škol a školských zařízení poskytovat součinnost v procesu zajišťování vykonávání péče o děti ve věku od 3 do 10 let ve skupinách po nejvýše 30 dětech. Nově byl tento seznam rozšířen o další profese, které jsou nezbytné k zajištění služeb občanům. Jedná se například zaměstnance kurýrní či doručovací služby nebo pracovníky zajišťující odvoz komunálního odpadu či zajišťující dodávky elektřiny, tepla a zemního plynu. Rozhodnutí včera nabylo účinnosti.

Primátor hl. m. Prahy rozšířil svým rozhodnutím profese, u kterých budou určená školská zařízení zajišťovat péči o děti od 3 do 10 let. Zabezpečení vykonávání péče o děti ve školách je nařizováno z důvodu naléhavého obecného zájmu na ochraně zdraví a životů v souvislosti s trváním nouzového stavu. V rámci něho byly uzavřeny školy a další školská zařízení. Zároveň nemá na zajištění péče ze strany škol vliv, zda tyto děti nebo žáci dochází do určené školy nebo školského zařízení i mimo nouzový stav.

Toto rozhodnutí rozšiřuje profese, které jsou nezbytné k zajištění služeb občanům a chodu města. Například se jedná zaměstnance kurýrních či doručovacích služeb, zaměstnance zajišťující odvoz komunálního odpadu nebo pracovníky zajišťující dodávky elektřiny, tepla a zemního plynu.

> „V praxi to probíhá tak, že oslovený zaměstnavatel pošle své požadavky na odbor školství, mládeže a sportu pražského magistrátu, ten rozmístí děti do jednotlivých škol, dále informuje školu a zaměstnavatele. Základní školy byly vybrány po dohodě s jejich zřizovateli, tedy městskými částmi,“ uvedl k postupu radní hl. m. Prahy pro oblast školství Vít Šimral.

Toto rozhodnutí nabylo účinnosti dnem 9. listopadu 2020 a je zveřejněno na Úřední desce hl. m. Prahy. Platí do uplynutí trvání nouzového stavu na území České republiky, vyhlášeného Usnesením vlády č. 957 ze dne 30. září 2020 a prodlouženého Usnesením vlády č. 1108 ze dne 30. října 2020.

### Příloha

* [Rozhodnutí primátora hl. m. Prahy a určená zařízení](/assets/pdf/dec.pdf)
* [Příloha k rozhodnutí](/assets/pdf/dec1.pdf)
