---
date:         2020-10-26
tags:         
 - koronavirus
title:        "Hlavní město spustí novou kampaň proti koronaviru. Svou tvář jí propůjčili lidé v první linii"
image: 	      chrante.jpg
author:       MHMP
---

Hlavní město pokračuje v kampaních proti koronaviru s cílem ukázat, jak je více než kdy jindy důležitá slušnost, pomoc ostatním a lidé kolem nás, kteří jsou v první linii a zachraňují životy každý den. Nová kampaň „Chraňte sebe i ostatní“ je postavena na pozitivní komunikaci a na fotografiích skutečných lidí z řad záchranářů, policistů, strážníků, hasičů a Českého červeného kříže. Jako na jaře jsou právě oni symbolem maximálního nasazení v době pandemie a svou zodpovědností při dodržování opatření chráníme i jejich zdraví.

Praha od pondělí 26. října spustí novou kampaň, jejíž tvářemi jsou skuteční lidé z první linie, kteří denně bojují proti pandemii koronaviru. „Kampaň poukazuje na to, že základní pravidla a zásady (včetně 3R) jsou nejefektivnější cestou k omezení šíření nákazy. Obzvláště nyní, kdy počty nemocných a v karanténě rostou, kampaň připomíná, že naše chování ovlivňuje nejen zdraví nás samotných, ale i zdraví ostatních,“ říká primátor hlavního města Prahy Zdeněk Hřib. 

Náměstek primátora pro oblast bezpečnosti Petr Hlubuček k tomu dodává: 

> „Dnes na nás neustále útočí velké množství negativních zpráv. Proto mám velkou radost, že je tato kampaň vedena pozitivně. Snažíme se pomocí skutečných hrdinů z první linie motivovat občany k dodržování základních bezpečnostních opatření. Pomáháme také vyvracet řadu fake news, které v souvislosti s COVID-19 kolují po internetu."

Cílem kampaně „Chraňte sebe i ostatní“ je apel k veřejnosti na dodržování všech vládních opatření poukázáním na osoby v první linii, které svým zodpovědným chováním, ohleduplností a slušností můžeme ochránit a pomoci jim překonat toto nanejvýš kritické období pandemie. Jejím cílem je také oslovit veřejnost a motivovat část obyvatel, kteří odmítají dodržování pravidel, aby si vzpomněli na ty, kteří jsou vystaveni nebezpečí každý den, a přesto jako další tisíce lékařů, sestřiček, záchranářů, policistů nebo například hasičů po celé republice bojují o záchranu lidských životů.

> „V těchto nelehkých dnech, kdy by měl být ministr zdravotnictví vzorem pro všechny občany, se ukazuje, z koho bychom si skutečně měli brát příklad. Jsou to zdravotníci, záchranáři a dobrovolníci, kteří se například prostřednictvím Českého červeného kříže rozhodli pomáhat v domovech pro seniory nebo nemocnicích. To jsou skuteční hrdinové, kterým můžeme věřit, když říkají, že společně to zvládneme, a já jsem ráda, že právě oni jsou tváří kampaně,“ říká radní hlavního města Prahy radní pro zdravotnictví a sociální oblast Milena Johnová.

Kampaň vytvořil odbor médií a marketingu pražského magistrátu a celkové náklady na její výrobu a instalaci do veřejného prostoru byly přibližně 360 tisíc korun bez DPH. Právě část venkovních ploch poskytl městu bezplatně Svaz provozovatelů venkovní reklamy (SPVR). Kampaň se objeví také v tištěných periodikách, rádiích, online médiích, na sociálních sítích či na billboardech po Praze. Pražský magistrát zároveň velice děkujeme všem, kteří se do kampaně zapojili, a to včetně médií, která nabídla svůj prostor za zvýhodněných podmínek a někdy i zdarma. V další části kampaně se plánují zapojit také některé známé osobnosti a influenceři.
