---
date:         2020-07-08
tags:         sport
title:        "Judisté dostali od hlavního města podporu na uskutečnění Mistrovství Evropy v judu 2020"
image: 	      posts/vitsimral3.jpg
author:       MHMP
---

Zastupitelstvo hl. m. Prahy odhlasovalo poskytnutí individuální neinvestiční účelové dotace v oblasti sportu ve výši 1 000 000 Kč spolku Český svaz juda. Materiál byl předložen na základě usnesení Rady hl. m. Prahy, kde byla předkládána žádost o individuální účelovou dotaci na akci Mistrovství Evropy v judu 2020. Mistrovství bylo původně naplánováno na termín od 1. do 3. května 2020 v O2 Aréně, ale kvůli epidemii koronaviru a následným opatřením bylo datum konání posunuto na termín 8. až 10. listopadu 2020.

Hlavním motivem pro pořádání této prestižní akce je představit domácímu publiku národní reprezentaci v čele s Lukášem Krpálkem. Akce bude vyvrcholením sezóny pro evropské judisty, zejména s ohledem na nekonající se Olympijské hry 2020 v Tokiu.

> „Jsem rád, že se představí Lukáš Krpálek, který je aktuálně trojnásobný seniorský mistr Evropy a navíc i olympijský vítěz z roku 2016. I díky němu se tento sport stává populárnějším,“ uvedl radní hl. m. Prahy pro oblast sportu Vít Šimral. 

Téhož roku navíc Lukáš Krpálek zvítězil i v anketě Sportovec roku České republiky a tímto titulem byl oceněn i v roce 2019. Podle předpokladů by se Mistrovství Evropy v judu 2020 v Praze mohlo zúčastnit až kolem 400 sportovců z více jak 40 zemí Evropy.
