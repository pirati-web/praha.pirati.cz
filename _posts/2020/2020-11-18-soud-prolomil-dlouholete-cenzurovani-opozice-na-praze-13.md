---
date:         2020-11-18
tags:         
 - praha-13 
title:        "Soud svým rozhodnutím prolomil dlouholeté cenzurování opozice na Praze 13"
image: 	      praha13b.jpg
author:       Václav Hrdlička
---

Odvolací Městský soud v Praze potvrdil dřívější rozhodnutí obvodního soudu pro Prahu 5, které přikazuje Praze 13 otisknout v radničním periodiku STOP článek opozičních zastupitelů Václava Hrdličky (Piráti) a Zuzany Drhové (Zelení). O otištění článku, který informuje o vyloučení druhého největšího zastupitelského klubu Zelení a Piráti pro 13 ze všech výborů zastupitelstva a o uzavření výborů veřejnosti, usilovali opoziční zastupitelé již od května 2019.
 
Redakční rada nebrala ohledy na příslušná zákonná ustanovení a zastupitelské sdělení ve STOP nezveřejnila. V září 2019 proto předseda zastupitelského klubu Hrdlička podal na základě tiskového zákona žalobu. Ten k tomu uvádí:
 
> „Nebyla to bohužel naše první zkušenost s cenzurou ze strany radnice a už nebylo možné tento přístup vládnoucí koalice ODS, ANO, STAN/KDU-ČSL dále tolerovat. O tom, že je právo na naší straně, jsme nepochybovali a jsem přesvědčen, že o tom nepochybovalo ani vedení radnice, které podle mého názoru v těchto případech hrálo vždy hlavně o čas.“
 
Soudy v tomto případě řešily otázku, zda je možné obcházet povinnost dávat tiskový prostor opozici pouhým zveřejněním informace, že sdělení opozičních zastupitelů lze najít na internetu. Tento postup zvolila redakční rada STOP ve snaze co nejvíce omezit informovanost občanů o nedemokratických praktikách místní koalice pod vedením ODS.
 
> „Tato záležitost byla již vícekrát soudy rozhodována, protože vládnoucí politici rádi zneužívají obecní tisk k vlastní sebepropagaci. Tentokrát soudy precizovaly výklad toho, co lze považovat za zveřejnění sdělení zastupitele v periodickém tisku územního samosprávného celku. Jasně deklarovaly, že zveřejnění odkazu na internetový článek to není a byl tak vyzdvižen samostatný význam tištěného média.“ dodává zastupitel Václav Mucala
 
Radniční periodika jsou placena z veřejných peněz, proto tiskový zákon zakotvuje povinnost poskytovat přiměřený prostor příspěvkům opozičních zastupitelů tak, aby poskytované informace byly vyvážené a nedocházelo k jednostrannému protežování a kampani vládnoucích politiků. Radnici Prahy 13 se kvůli nedodržování těchto zásad dostalo pozornosti médií a veřejnosti už v roce 2018, kdy její časopis STOP zařadilo Občanské sdružení Oživení ve své srovnávací analýze mezi vůbec nejhorší pražská periodika. Vizte [https://bit.ly/35G3CR0](https://bit.ly/35G3CR0)

Celá záležitost má navíc i svou finanční stránku. Vedení radnice své advokáty pro soudní spor platí samozřejmě z veřejných peněz a ještě před začátkem soudního sporu si navíc nechalo externě vypracovat právní stanovisko za 70 tisíc korun.
