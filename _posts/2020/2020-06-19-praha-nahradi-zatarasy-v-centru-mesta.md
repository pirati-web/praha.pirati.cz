---
date:         2020-06-19
tags:         bezpečnost doprava
title:        "Praha vymění bezpečnostní betonové bloky za žulové kvádry"
image: 	      posts/staromestske.jpg
author:       MHMP
---

V historickém centru Prahy budou dnes odpoledne nahrazeny bezpečnostní betonové zátarasy za estetičtější žulové kvádry. V první vlně bude takto na Staroměstské náměstí umístěno 32 žulových kvádrů, které nenarušují historický vzhled centra města.

> „Bereme si příklad z ostatních měst. Betonové žluto-černé zátarasy narušují historický vzhled centra Prahy, a tak jsme se rozhodli je nahradit za tyto hezčí žulové kvádry. Ty zároveň stále plní svou bezpečnostní funkci. Cílem je, aby žulové kvádry splynuly s historickým okolím a minimalizovali jsme rušivý dojem z těchto účelových bezpečnostních prvků v městské památkové rezervaci,“ říká náměstek primátora hl. m. Prahy pro oblast bezpečnosti Petr Hlubuček. 

Žula je nejčastěji používaným materiálem v pražské dlažbě, jednoduše opracovaný kámen tedy nepředstavuje rušivý prvek v Pražské památkové rezervaci. Cena jednoho kamene je 39 tisíc korun.

> „Účinnost citybloků jako ochrany před teroristickým útokem je sporná. Pařížská ulice není jedinou ulicí, kterou je možné vjet autem na Staroměstské náměstí. Navíc na dalších mnoha místech v Praze, kde se shromažďuje větší počet lidí, také nejsou betonové bariéry. Když ale nemůžeme z důvodu bezpečnosti nevzhledné citybloky odstranit, jsem rád, že je alespoň můžeme vyměnit za esteticky přijatelné žulové kostky, které vhodně dokreslí celé náměstí,“ uvedl primátor hlavního města Prahy Zdeněk Hřib.

Žulové kvádry mají rozměry 1 x 0,5 x 0,5 metru a jsou inspirovány prvky, které jsou již dnes používány na Mariánském či Václavském náměstí – jsou však delší a provázány tak, aby splnily nároky na bezpečnost. Tyto kvádry by se měly dále objevit například na náměstí Republiky. Kvádry vyrábí společnost Mozis, s r.o. ze žuly z Mrákotína.

> „Historické centrum Prahy si ve svém středu nezaslouží nevzhledné betonové bloky, které hyzdily Staroměstské náměstí. Jsem rád, že díky výborné spolupráci s náměstkem Hlubučkem konečně tyto bloky zmizí. Po tom, co se nám podařilo odstranit nevzhledné bloky ze Smetanova nábřeží, je toto další krok směrem ke kultivaci veřejného prostoru Prahy 1,“ uvádí starosta Prahy 1 Petr Hejma.
