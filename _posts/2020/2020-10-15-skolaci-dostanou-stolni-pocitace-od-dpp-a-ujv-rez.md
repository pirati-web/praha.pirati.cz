---
date:         2020-10-15
tags:         
 - koronavirus
 - školství
title:        "Školáci z Prahy 7 dostanou stolní počítače od Dopravního podniku hl. m. Prahy a ÚJV Řež, a.s."
image: 	      vitsimral2.jpg
author:       MHMP
---

V rámci zapojení do místního akčního plánu rozvoje vzdělávání bylo zjištěno, že v základních školách na území městské části Praha 7 počátkem října žákům chybělo přes 300 počítačů pro distanční výuku. Vzhledem k situaci ohledně onemocnění COVID-19 bylo pravděpodobné, že distanční výuka bude pokračovat a bude existovat velké množství žáků, kteří nebudou mít ze sociálních důvodů možnost se do distanční výuky zapojit. Část počítačů se nakonec podařilo získat od pražského dopravního podniku a Ústavu jaderného výzkumu Řež.

Pro děti ze škol v Praze 7 se podařilo zajistit přibližně 120 počítačů, aby se mohly účastnit distanční výuky. Městská část Praha a její zastupitel Jiří Hejnic s podporou náměstka primátora hl. m. Prahy Adama Scheinherra oslovili několik městských organizací, společností a dobrovolníků s žádostí o stolní počítače, ty se nakonec podařilo získat z Dopravního podniku hl. m. Prahy a Ústavu jaderného výzkumu Řež a.s.

> „Školy jsou vzhledem k epidemické situaci s nemocí COVID-19 zavřené a kdo ví, kdy se otevřou. Naštěstí žijeme v 21. století a žáci se mohou vzdělávat distančně. Bohužel ne všechny děti mají takové štěstí a jejich sociální důvody jim to neumožňují. To je naprosto nepřípustné. Každý má právo na vzdělání a úkolem státní správy, samospráv a politiků je vzdělání zajistit za jakéhokoliv stavu. Když jsem se dozvěděl, že školám chybí počítače pro potřebné, okamžitě jsem začal hledat řešení a pomoc. Mám radost, že dopravní podnik mohl přispět stovkou počítačů, díky kterým se malí Pražané budou moci učit i v těchto těžkých časech,“ říká náměstek primátora hl. m. Prahy pro oblast dopravy Adam Scheinherr.

> „Na online výuku jsme se připravovali dlouhodobě. V tuto chvíli nakupujeme modemy s datovým připojením za velmi výhodné ceny. To samé zprostředkováváme i pro městské části, které nám zaslaly svoje požadavky, na jejichž základě je od společnosti Vodafone vytvořena cenová nabídka. U každé městské části se požadavky na počty modemů liší, záleží na individuálních potřebách dané školy. Příští týden máme dohodnutý videohovor s iniciativou ucimeonline.cz ohledně zajištění dalších IT potřeb pražských škol, metodické podpory nebo zajištění dalšího hardwaru. Stejně tak s distanční výukou pochopitelně pomáhají i pracovníci odboru školství pražského magistrátu a zaměstnanci Pražského inovačního institutu, kteří v současnosti například do virtuální podoby překlápějí veletrh středních škol Schola Pragensis,“ uvedl radní hl. m. Prahy pro oblast školství Vít Šimral.

Žáci v Praze 7 se dočkají potřebných počítačů již v pondělí 19. října 2020. „Smyslem projektu je zlepšovat kvalitu vzdělávání a také podporovat rovnost příležitostí pro sociálně potřebné žáky. Jsme rádi, že se nám podařilo díky Dopravnímu podniku hlavního města Prahy sehnat sto stolních počítačů včetně monitorů a příslušenství. U poloviny z nich jsme nainstalovali operační systém a počítače připravili k předání na základní školy. Dalších dvacet již nainstalovaných počítačů budeme přebírat z ÚJV Řež,“ dodává zastupitel městské části Praha 7 Jiří Hejnic, který se na městské části zasadil o získání počítačů.

 
