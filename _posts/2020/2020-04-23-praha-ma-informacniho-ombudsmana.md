---
date:         2020-04-23
tags:         informace transparentnost
title:        "Praha má informačního ombudsmana, je jím Oldřich Kužílek. Pomůže s poskytováním informací i publikací smluv"
image: 	      posts/adam-zabransky-5.jpg
author:       MHMP
---

Začátkem dubna ředitelka Magistrátu hl. m. Prahy Zdena Javornická podepsala smlouvu s odborníkem v oblasti otevřenosti veřejné správy Oldřichem Kužílkem, který se tak stal prvním informačním ombudsmanem hlavního města. Ombudsman má Praze a Pražanům pomoci s poskytováním informací a zveřejňováním smluv. Stávající koalice tak pokračuje v naplňování svého programového prohlášení, ve kterém se ke zřízení této funkce zavázala.

V oblasti poskytování informací bude ombudsman sledovat řádné vyřizování žádostí o informace, poskytovat a sjednocovat výklad zákona při jejich poskytování a při řízeních o opravných prostředcích. Pomůže také v případě soudních sporů.

> „Budu se snažit odbornou radou odbourávat zbytečné tajení informací, navazující spory či obstrukce. Tento unikátní pokus bude úspěšný podle toho, jak bude radnice reagovat na doporučení ombudsmana,“ říká Oldřich Kužílek.

> Radní pro transparentnost Adam Zábranský, se kterým má nový ombudsman průběžně komunikovat, je přesvědčený o tom „že se díky nové funkci kromě zlepšení praxe celého úřadu podaří využívat tzv. „informační příkaz“, který občanům umožňuje získat informace rychleji a bez zásahu soudu.“

V oblasti publikace smluv se pak ombudsman vedle metodické podpory zaměří na řešení dopadů případných chyb při publikaci. Celkově se ombudsman má uvedeným úkolům věnovat nejvýše 20 hodin měsíčně, nebude tedy případy přímo řešit, spíše ověřovat postupy úřadu.

> „Zřízením informačního ombudsmana plníme náš předvolební slib, aby Praha fungovala transparentně a nedocházelo k situacím jako v minulosti, že bylo v některých případech odpíráno právo na informace, ač na to je podle zákona o svobodném přístupu k informacím nárok. Tomu chceme zabránit a chceme důsledně respektovat ústavní právo každého na informace, ale zároveň tím i ušetříme zbytečné náklady na soudní spory,“ dodává radní pro legislativu a bydlení Hana Marvanová.
