---
date:         2020-11-18
tags:         
 - školství 
 - koronavirus
title:        "Prvňáci a druháci se vrátili do škol. Praha toto rozhodnutí podporuje"
image: 	      simral-tabule.jpg
author:       MHMP
---

Ve středu 18. listopadu se žáci prvních a druhých tříd a děti ze speciálních škol vrátili zpět do lavic. V České republice se rozvolňování opatření řídí protiepidemickým systémem s pravidly pro pátý stupeň. Pokud se bude epidemický vývoj i nadále zlepšovat, zpět do škol by se na prezenční výuku mohli vrátit prioritně žáci devátých ročníků a maturanti. Na střední školy by se při čtvrtém stupni vrátila praktická výuka s omezením počtu do dvaceti lidí.

Podle radního hl. m. Prahy pro oblast školství Víta Šimrala je návrat prvních a druhých ročníků dobrým krokem. 

> „Návrat nejmladších ročníků k fyzické výuce v této chvíli podporujeme. Přeci jen naučit malé děti číst a psát na dálku a přes počítač je dost složité, až skoro nemožné. Většina dětí je proto odkázána na rodiče, aby jim s výukou pomohli a správně je to naučili,“ řekl radní Šimral.

Opětovná prezenční výuka je podmíněna dodržováním hygienických a režimových opatření. Oproti jaru se bude výuka uskutečňovat v celých třídách, roušky budou povinné po celou dobu výuky, ve třídách i ve společných prostorách. Výjimku mají pouze mateřské a speciální školy, těch se tato opatření netýkají. Důležité je také dodržovat pravidelné větrání a dezinfekci.

Ze všech protiepidemických restrikcí, které byly nařízeny na základě šíření koronaviru, je podle průzkumů právě opatření uzavření škol tím, co lidem vadí nejvíce. Najdou se však i tací, kteří z návratu do lavic obavy mají. 

> „Chápu, že ne každý považuje návrat dětí do škol zatím za bezpečné řešení. Možná mělo ministerstvo školství zvážit možnost ponechání rozhodnutí na samotných rodičích, zdali své dítě nechají i nadále vzdělávat doma, nebo jej pošlou zpět do školy. Řešení vidím v testování,“ doplnil radní hl. m. Prahy pro oblast školství Vít Šimral.
