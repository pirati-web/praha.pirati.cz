---
date:         2020-04-08
tags:         koronavirus zdravotnictví
title:        "Plicní ventilátory z tchaj-wanského daru budou zachraňovat lidské životy v nemocnicích v Praze"
image: 	      posts/taiwan2.jpg
author:       MHMP
---

Česká republika obdržela z Tchaj-wanu darem celkem pětadvacet plicních ventilátorů. Devět z nich je určeno výhradně pražským nemocnicím.  Tři z nich poputují do Fakultní nemocnice Královské Vinohrady (FNKV) a dále vždy po třech kusech do FN Motol a Nemocnice Na Bulovce. Primátor hl. m. Prahy Zdeněk Hřib dnes slavnostně předal ventilátory Pneupac VR1 řediteli FNKV Petru Arenbergerovi. Ty zde budou využity na oddělení pro Covidem nakažené pacienty s potřebou plicní ventilace v pavilonu R.

V nadcházejícím týdnu ještě speciálně pro Prahu doputuje 360 kusů výměnných filtrů, 100 kusů inhalátorů a 207 kusů obličejových masek CPAP. Tato část darované pomoci se momentálně nachází v sousedním Německu.

Zdeněk Hřib, primátor hl. m. Prahy, k daru uvedl: 

> „Darované pomoci z Tchaj-wanu založené na společném česko-tchaj-wanského partnerství v boji s koronavirovou epidemií si velice vážím. Tchaj-wan boj s nákazou zvládá a je nám velkou inspirací. Od počátku upozorňoval Světovou zdravotnickou organizaci na závažnost této hrozby, zatímco pevninská Čína informace zadržovala a potajmu vykupovala v zahraničí zdravotnický materiál.“

> „V době očekávaného přibývání pacientů s COVID-19, kteří budou vyžadovat asistenci dýchání, má každý ventilátor cenu zlata. Proto nás příjemně potěšil dar pana primátora Hřiba, který zajistil rozšíření možnosti našich ventilovaných lůžek o další tři přístroje. Za naše pacienty Magistrátu hlavního města Prahy moc děkujeme,“ řekl Petr Arenberger, ředitel Fakultní nemocnice Královské Vinohrady.

Přístroj Pneupac VR1 byl navržen jako ventilátor/resuscitátor pro zdravotnický personál v nemocnicích a sanitkách. Dále je určen také pro požární a policejní služby nebo pro použití na průmyslových a komerčních trzích. Zvládá práci v náročných podmínkách, má automatické i ruční ovládání a tichý chod. 

### Odkazy

Fotografie z předání: [https://drive.google.com/open?id=1oRBrW41sQtsJrqMF6-NVb8DRhkcYCEOg](https://drive.google.com/open?id=1oRBrW41sQtsJrqMF6-NVb8DRhkcYCEOg)
