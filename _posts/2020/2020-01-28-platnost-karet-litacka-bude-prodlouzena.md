---
date:         2020-01-28
tags:         doprava informatika
title:        "Platnost karet Lítačka bude automaticky prodloužena o tři roky"
image: 	      posts/litacka.png
author:       Zdeněk Hřib
---

V letošním roce bude končit platnost dopravních karet Lítačka, které se začaly poprvé vydávat v roce 2016. Provozovatel Lítačky, pražská městská společnost Operátor ICT, společně s Magistrátem hlavního města Prahy se rozhodly automaticky planost karet Lítačka prodloužit o tři roky. Cestující, kterým by karta v letošním roce propadla, tak budou moci s Lítačkou cestovat po Praze a Středočeském kraji až do roku 2023.

Dopravním kartám Lítačka vydaným v roce 2016, na které si mohou cestující nahrávat dlouhodobé časové kupóny a cestovat po Praze a Středočeském kraji, bude letos postupně končit platnost. Během letošního roku by tak měla skončit platnost asi 450 000 karet. Provozovatel karty Lítačka ovšem společně s Magistrátem hl. m. Prahy rozhodl o automatickém prodloužení původně exspirujících karet, a to o tři roky.

> „Rozhodnutím prodloužit platnost karet Lítačka o tři roky chceme vyjít vstříc všem cestujícím v hlavním městě a ulehčit jim tak starosti s vyřizováním nové karty. Navíc tím zabráníme zbytečným nákladům, které by vydávání nových karet představovalo. Do budoucna rovněž plánujeme prodlužovat platnost i dalších karet Lítačka, jimž by končila planost v roce 2021 a zvyšovat tak co nejvíce pohodlí cestujících,“ primátor hlavního města Prahy Zdeněk Hřib.

Všechny karty Lítačka, kterým končí planost během letošního roku, budou automaticky v databázi provozovatele karty Operátora ICT prodlouženy. Cestující nebudou muset provést žádný úkon, tak jak tomu bylo v minulosti například vložením karty do validátorů, které již od konce srpna 2018 nejsou pro cestování v Praze a Středočeském kraji potřeba.

Cestujícím, kterých se původní konec platnosti v letošním roce bude týkat, budou rozesílány informační e-maily a SMS zprávy podle toho, jaký kontakt uvedli při registraci.

> „V současnosti je v našem systému registrováno něco málo přes 859 000 karet Lítačka a na více než 630 000 je poté nahrán dlouhodobý časový kupón. Doufáme, že prodloužení platnosti cestující ocení. Naším cílem je odbavování v dopravě v Praze co nejvíce liberalizovat a digitalizovat. Cestující mají od prosince 2019 možnost mít dlouhodobý časový kupón pouze v mobilní aplikaci PID Lítačka a odbavovat se jen prostřednictvím obrazovky mobilu. Od srpna 2018 si navíc všichni cestující mohou kupóny převést na bezkontaktní bankovní karty či In Kartu,“ doplnil generální ředitel městské společnosti Operátor ICT Michal Fišer.   

Podrobné informace týkající se prodlužování platnosti karet budou komunikovány na webu [pid.litacka.cz](https://www.pidlitacka.cz/home), sociálních sítích Lítačky a rovněž i na výdejních místech Lítačky.
