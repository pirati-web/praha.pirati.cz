---
date:         2020-12-11
tags:         
 - praha
title:        "Hlavní město v předvánočním čase obdarovalo děti a seniory v nemocnicích. Celkem dostali více jak 27 tisíc dárků"
image: 	      magistrat3.jpg
author:       MHMP
---
 
Letošní pandemie koronaviru omezila mnoho typických aktivit v období adventu, jako je návštěva Mikuláše v nemocnicích nebo rozlévání vánoční polévky na Štědrý den, které se v tomto roce konat nebude. Hlavní město se proto rozhodlo, že se alespoň pokusí tyto aktivity vynahradit dárky pro pacienty v nemocnicích. Celkem takto obdarovalo ve spolupráci s městskými organizacemi děti, seniory a další potřebné více jak 27 tisíci dárky ve 12 různých zařízeních.

V předvánočním čase obvykle pacienty v nemocnicích, především ty nejmenší, potěší návštěvy Mikuláše či dobrovolníků, kteří jim chtějí zpestřit čas trávený v nemocnicích. Letos však jsou tyto aktivity vzhledem k mimořádným opatřením velice omezené, proto se hlavní město rozhodlo k obdarování dětí či seniorů jiným způsobem. Praha ve spolupráci s městskými organizacemi a partnery připravila pro pacienty 12 různých nemocnic dárky, které rozvezla do těchto zařízení.

> „Trávit Vánoce v nemocnici je psychicky náročné i za běžného stavu, natož během koronaviru, kdy jsou regulovány možnosti návštěv. Proto se snažíme dětem a seniorům zlepšit náladu a potěšit je drobnými dárky. Věřím, že jim alespoň částečně pomůžou překlenout dobu, kterou by nejraději trávili v domácím prostředí v obklopení svých nejbližších,“ uvedl primátor hl. m. Prahy Zdeněk Hřib. 

Balíčky s drobnostmi a průvodními dopisy pro malé pacienty a seniory putovaly do všech pražských nemocnic a dalších zdravotnických a sociálních zařízení. Díky Botanické zahradě hl. m. Prahy, Dopravnímu podniku hl. m. Prahy, Lesům hl. m. Prahy, Pražským službám, Pražské energetice, ROPIDu, Zoologické zahradě hl. m. Prahy a magistrátním odborům dopravy, ochrany životního prostředí a médií a marketingu přesáhl počet 27 tisíc dárků. 

> „Letošní rok byl opravdu výjimečný a na mnohé lidi dopadla epidemie COVID-19 opravdu těžce. Proto jsem rád, že jsme mohli těm nejzranitelnějším udělat alespoň drobnou radost malým dárkem před blížícími se Vánocemi,“ řekl Petr Hlubuček, náměstek primátora hl. m. Prahy pro oblast bezpečnosti.

V balíčcích pro malé pacienty byly pastelky, omalovánky, stolní hry, kvízy, hlavolamy, skládanky, leporela, časopisy, knížky a další zábavné i naučné dárky. Pro seniory putovaly do nemocnic hlavně časopisy, křížovky a knihy, které jim pomohou zpříjemnit dobu, kterou tráví v nemocničním prostředí.

> „Dárky přítomnost rodiny a blízkých nemohou nahradit, věřím ale, že pražské balíčky přinesou alespoň trochu radosti dětem a starším lidem v nemocnicích nebo domovech pro seniory. Myslím na všechny pacienty, kteří tráví advent na nemocničních lůžkách, a přeji jim brzké uzdravení, aby si mohli užít Vánoce se svými nejbližšími,“ uzavřela Milena Johnová, radní hl. m. Prahy pro oblast zdravotnictví a sociální politiky.

 
