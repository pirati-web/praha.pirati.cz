---
date:         2020-12-10
tags:         
 - koronavirus
title:        "Speciální web nabídne přehled odběrných míst s antigenními testy v Praze"
image: 	      0hrib.jpg
author:       MHMP
---
 
Web [covid.praha.eu](https://covid.praha.eu/), který na začátku října spustila Praha a který nabízí přehled o nejbližších volných termínech testování na COVID-19 na území Prahy a Středočeského kraje, nově přinese přehled odběrných míst s antigenními testy.

Web covid.praha.eu je určen všem zájemcům o testování se žádankou i pro samoplátce a je navíc propojen s rezervačními systémy jednotlivých odběrových míst. Nově rozšířený přehled odběrných míst s antigenními testy byl spuštěn do testovacího provozu začátkem týdne, od 18. prosince bude mít tyto informace k dispozici široká veřejnost.

> „I když si Praha v rámci pandemie nyní vede nejlépe v porovnání s ostatními kraji, k situaci stále přistupujeme s respektem. Nemůžeme usnout na vavřínech a nadále se posouváme dopředu. Výhodou antigenních testů je, že odhalí nákazu už za několik minut. Je dobré se nechat otestovat například před vánočními návštěvami blízkých. Čím více lidí využije možnosti testování, tím dříve dostaneme nemoc pod kontrolu,” říká Zdeněk Hřib, primátor hl. m. Prahy.

> „Testováním můžeme včas odhalit případnou nákazu a ochránit tak své blízké, ale i celý zdravotnický systém, aby si Pražané mohli užít vánoční svátky v co nejlepším zdraví a pohodě. Vedle testování je však velmi důležitá prevence a s ní související ohleduplnost a odpovědnost každého z nás vůči ostatním. Proto nepřestávejme myslet na základní protiepidemická opatření 3R – ruce – roušky – rozestupy,“ zdůrazňuje Milena Johnová, radní pro zdravotnictví a sociální politiku.

Web covid.praha.eu denně navštíví kolem dvou tisíc lidí. Jedná se tak o velmi používanou službu, za kterou magistrát získal ocenění ve speciální kategorii covid-19 soutěže Společně otevíráme data 2020. Spuštěním webu se mimo jiné podařilo zamezit tomu, aby se u testování tvořily dlouhé fronty.

> „Přehledem odběrných míst s antigenními testy rozšiřujeme službu veřejnosti s ohledem na to, že zájem o testování je v Praze stále velký. Chtěl bych poděkovat kolegům z Datové platformy Golemio a pražského magistrátu, kteří se na vývoji webu podílí, za to, jak dokáží operativně reagovat na aktuální situaci a web covid.praha.eu nadále zlepšovat,“ dodává Michal Fišer, generální ředitel pražské městské společnosti Operátor ICT, a.s.
