---
date:         2020-09-21
tags:         
 - koronavirus
title:        "Je to v našich (desinfikovaných) rukách"
image: 	      9hrib.jpg
author:       MHMP
---

Vzpomínáte, jak jsme se na jaře obávali varovných čísel z Itálie a později z USA, kde je nyní nejvyšší počet prokázaných případů na světě? V poměru na velikost populace jsme minulý čtvrtek v naší zemi zaznamenali vyšší nárůst nových případů, než jaký kdy byl v USA, a téměř třikrát vyšší, než jaký kdy byl v Itálii. Podle počtu nových případů na 100 tisíc obyvatel za posledních 14 dnů jsme nyní po Španělsku druhou nejhorší zemí v Evropě. A Praha je na tom hůř, než jaký je celorepublikový průměr u nás. 

V tuto chvíli nás nespasí populistická gesta, je nutné naslouchat odborníkům. Naše vláda si bohužel zahrávala se zdravím svých občanů a nedodržovala svá vlastní opatření. Premiér přeci nemůže občany vyzvat k tomu, aby nikam necestovali, a pak sám odjet do zahraničí na dovolenou. Po setkání s nakaženým by pak měl jít do karantény a nikoliv na focení do kampaně. Takové chování politiků těžko může motivovat lidi k osobní odpovědnosti. 

Přitom teď opravdu potřebujeme co nejdříve zvrátit současný vývoj, jinak může nastat zahlcení zdravotního systému. Velmi pravděpodobně totiž poroste počet pacientů, kteří budou ve vážném stavu a budou potřebovat nemocniční péči. Musíme počítat také s tím, že se nakazí i část doktorů a zdravotních sester a bratrů, což také může přispět ke snížení úrovně potřebné péče. Zdravotnictví pod takovým tlakem pak stěží bude zvládat další nemoci, které s koronavirem nezmizely.

Proto musíme zpomalit šíření koronaviru jednoduchými opatřeními, které zabrání vypnutí ekonomiky a dalším dluhům. Ještě se to dá zvládnout. Dodržujte 3R! To znamená: dodržujte rozestupy, noste roušky a dezinfikujte si ruce. Obzvláště dezinfekce se často podceňuje, přitom toto jednoduché opatření má opravdu smysl! Nainstalujte si také aplikaci eRouška, která vás dokáže upozornit, když se potkáte s nakaženým. Funguje tím lépe, čím více lidí ji bude používat.

Co se týká míst, kde nejvíc hrozí šíření nákazy, jedná se především o uzavřené prostory (takže školy, sportovní kluby nebo party v hospodách a barech). Naopak nezaznamenáváme výraznější počty nakažených z venkovních akcí, které umožňují dostatečné rozestupy a dbají bezpečnostních pravidel. Naopak venkovní (!) sport, sluneční záření a pohyb na čerstvém vzduchu imunitě prospívají. Nezapomínejte také na zdravou vyváženou stravu a dostatečný přísun vitamínů. 

Odpovědnost a ohleduplnost každého z nás je teď nejlepší zbraní proti koronaviru. Mějme to na paměti. Nikdo z nás už si totiž nepřeje další uzavření ekonomiky a další zákazy. Je to v našich (desinfikovaných) rukách.
