---
date:         2020-12-18
tags:         
 - bydlení
title:        "Praha poskytne další dotace městským částem na rekonstrukce bytových jednotek a odkup ubytovny"
image: 	      adam-zabransky-5.jpg
author:       MHMP
---
 
Zastupitelstvo hlavního města Prahy na čtvrtečním jednání rozhodlo o dalším uvolnění finančních prostředků z Fondu rozvoje dostupného bydlení. Díky tomu čeká rekonstrukce 31 bytových jednotek spravovaných Prahou 3 a dvě bytové jednotky městské části Praha 22. Dále zastupitelé schválili dotaci na koupi ubytovny, taktéž na území Prahy 22.

> „Rekonstrukci bytů Prahy 3 jsme podpořili částkou 16 milionů korun. Všech 31 bytů, které se za tyto náklady opraví, bude po dobu deseti let obsazovat hlavní město Praha. Stejně tak jeden ze dvou bytů určených k rekonstrukci v Praze 22,“ uvedl pražský radní pro oblast bydlení a transparentnosti Adam Zábranský.

Největší část peněz půjde na dotaci na koupi ubytovny, která se nachází v městské části Praha 22, jde o 36 milionů Kč. Po odkupu budou kapacity budovy transformovány na dostupné a chráněné bydlení. Podmínkou poskytnutí dotace na nákup ubytovny je dohoda, že po rekonstrukci bude 75 % bytů přenecháno do dispozice hlavního města Prahy. Praha 22 bude na samotnou rekonstrukci objektu rovněž žádat o dotaci z Fondu rozvoje dostupného bydlení.

> „Moc mě těší, že dojde k odkupu ubytovny, která následně bude rekonstruována na standardní byty. Budeme tak moci Pražanům nabídnout nové kapacity pro důstojné bydlení. Myslíme i na občany se zdravotním znevýhodněním, pro které v rámci budovy budou vyčleněny byty v režimu chráněného bydlení. Praze 22 se tím uleví od sociální zátěže, kterou dnes ubytovna přináší,“ doplnil radní Adam Zábranský.

Prostředky z Fondu rozvoje dostupného bydlení pomáhají s veřejnou bytovou výstavbou a s opravami již existujících bytových jednotek a domů, které jsou v majetku hlavního města Prahy, domovů pro seniory, domovů se zvláštním režimem a dalších pobytových kapacit sociálních služeb.
