---
date:         2020-10-05
tags:         
 - bydlení
title:        "Pražští radní projednali další dotace na výstavbu a opravy bytů v městských částech"
image: 	      adam-zabransky-5.jpg
author:       MHMP
---

Pražanům bude díky dotacím nově k dispozici 58 bytů a skrze rekonstrukce bytových domů dojde ke zkvalitnění bydlení na území několika městských částí. Další ubytovací kapacity navíc vzniknou opravou a rekolaudací bývalé ubytovny. Pražští radní dnes totiž souhlasili s uvolněním dalších peněz z Fondu rozvoje dostupného bydlení, který slouží ke zkvalitňování dostupného bydlení na území hl. m. Prahy. 

> „Podle projednaných materiálů by hlavní město mělo poskytnout  účelové investiční dotace v celkové výši téměř 105 milionů korun městským částem Praha 7, Praha 10, Praha-Lysolaje, Praha 3 a Praha-Vinoř. Zvláštní kapitolou je dotace 73 milionů korun městské části Praha 11 na celkovou rekonstrukci bývalé ubytovny Sandra,“ uvedl radní pro oblast bydlení a transparentnosti Adam Zábranský. Materiály bude v polovině října schvalovat pražské zastupitelstvo.

Největší část peněz půjde na rekonstrukci bývalé ubytovny Sandra v Praze 11. Hlavní město Praha tuto akci již v minulosti podpořilo dotací ve výši 230 milionů korun a půjčkou ve výši 100 milionů korun. Kvůli tomu, aby mohla být provedena celková rekonstrukce včetně zateplení, výměny oken a rekonstrukce koupelen, si městská část nyní požádala o další peníze z fondu. Po rekonstrukci a rekolaudaci na bytový dům by městská část měla mít k dispozici 174 nových bytů.

Za peníze poskytnuté ostatním městským částem bude rekonstruováno 49 prázdných bytů, které jsou dnes v neobyvatelném stavu, a postaveno devět nových bytů. Konkrétně dojde k vybudování nových bytových jednotek a rekonstrukci bytového domu včetně prázdných bytů v Praze 7, rekonstrukci bytů v Praze 10, vybudování bytové jednotky v Praze-Lysolajích, rekonstrukci bytového domu v Praze 3 a výstavbě bytového domu v Praze-Vinoři.

> „Pro rozdělování peněz na rozvoj dostupného bydlení v městských částech máme stanovené jasné podmínky. V tomto případě bude 74 nově vybudovaných nebo opravených bytů včetně části bývalé ubytovny natrvalo nebo po dobu desíti let v dispozici hlavního města Prahy,“ doplnil radní Adam Zábranský. 

Prostředky z Fondu rozvoje dostupného bydlení pomáhají s veřejnou bytovou výstavbou a s opravami již existujících bytových jednotek a domů, které jsou v majetku hlavního města Prahy, a domovů pro seniory, domovů se zvláštním režimem a dalších pobytových kapacit sociálních služeb. 
