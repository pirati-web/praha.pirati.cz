---
date:         2020-12-09
tags:         
 - praha
title:        "Pražský primátor podpořil iniciativu Bezpečná restaurace a vyzval hosty gastronomických zařízení v Praze k zodpovědnému chování"
image: 	      9hrib.jpg
author:       MHMP
---

Primátor hl. m. Prahy Zdeněk Hřib se setkal s Martinou Ferencovou, výkonnou ředitelkou Českého svazu pivovarů a sladoven (ČSPS) a Lubošem Kastnerem, členem představenstva Asociace malých a středních podniků a živnostníků ČR (AMSP ČR). V největší pražské restauraci u Červeného Jelena diskutovali o programu Bezpečná restaurace, který má za cíl sjednotit hygienická pravidla v gastronomii, a také o Národním programu pro gastronomii. Společně se shodli na tom, že Praha, která pomohla k přechodu celé republiky do nižšího stupně 3, by měla i nadále být příkladem a podporovat zodpovědné chování personálu i hostů, a to nejen v gastronomických zařízeních.

Zmírnění epidemických opatření do stupně 3 umožnilo alespoň částečný návrat společenského a sousedského života do měst, i když stále s řadou omezení. V současnosti se však situace opět zhoršuje a hrozí brzký návrat do vyššího stupně, což by znamenalo opětovné omezení či uzavření gastronomických zařízení. Proto primátor společně s ředitelkou ČSPS a členem představenstva AMSP ČR společně vyzvali personál i hosty restaurací, aby se chovali zodpovědně a dodržovali jednoduchá pravidla 3R+S.

> „Pro pražské restaurace i zaměstnance v gastronomii je současná situace na hraně ekonomické likvidace. Vítám iniciativu Bezpečná restaurace, která návštěvníky i provozovatele podniků vyzývá k dodržování pravidel 3R+S. Věřím, že Pražané, návštěvníci Prahy z regionů i restaurace jsou připraveni přistupovat k celé záležitosti velmi zodpovědně a společnými silami udělají vše proto, aby podniky mohly zůstat otevřené. Byl bych rád, kdyby jim nebyly dál házeny klacky pod nohy tak, jak jsme tomu byli svědkem včera, kdy jim ze dne na den byla zkrácena otevírací doba,“ říká primátor hl. m. Prahy Zdeněk Hřib.

> „Pivovary společně s provozovateli hospod a restaurací dělají maximum proto, aby gastronomické podniky zůstaly bezpečné a otevřené. Proto jsme společně s AMSP ČR iniciovali projekt Bezpečná restaurace a v těchto dnech spouštíme komunikační kampaň, která za podpory známých kuchařů představí celý projekt široké veřejnosti. Přestože chápeme, že situace je složitá, tak bohužel volání po předvídatelném prostředí pro podnikání se nenaplnilo a vláda opět po pár dnech změnila pro hospody podmínky pro jejich provozování. To zvyšuje nejistotu na straně restaurací a hospod,“ upozorňuje Martina Ferencová, výkonná ředitelka Českého svazu pivovarů a sladoven.

> „Nikdo nám není schopen vysvětlit souvislosti mezi skórem PES a novými omezeními v oblasti gastronomie a venkovního prodeje nápojů a občerstvení. Epidemická čísla se začala zhoršovat už v minulém týdnu, ještě před otevřením restaurací. Zítřejší zpřísnění vypadá spíše jako mediálně atraktivní krok, ale nerozumíme, proč je gastronomie opět vybraná jako obětní beránek,“ říká Luboš Kastner, člen představenstva Asociace malých a středních podniků a živnostníků a garant platformy Moje restaurace.

Společně s otevřením gastronomických provozů odstartovala minulý čtvrtek také iniciativa Bezpečná restaurace, jejímž cílem je sjednotit hygienická pravidla v gastronomii a prostřednictvím marketingové kampaně podpořit jejich dodržování u hostů i obsluhy. Bezpečná restaurace staví na už zavedených 3R (roušky, ruce a rozestupy) a přidává k nim pro gastronomii specifické 3S (stoly, sklo a skupiny). Jedná se o společný závazek provozovatelů a personálu a výzvu směrem k hostům dodržovat tato jednoduchá pravidla tak, aby se minimalizovala rizika přenosu nemoci COVID-19. 

Kampaň staví na pravidlech 3R + S:

* ROUŠKY: My je nosíme pořád. Vy je mějte, když zrovna nejste u stolu.
* RUCE: Při příchodu použijte dezinfekci na ruce.
* ROZESTUPY: Upravili jsme vzdálenost mezi stoly na minimálně 1,5 metru.
* STOLY: Stoly dezinfikujeme při každé výměně hostů, pravidelně pak i další vybavení.
* SKLO: Důkladně myjeme sklo a pravidelně čistíme technologie.
* SKUPINY: Počet míst u jednoho stolu může být omezen, v souladu s platnými nařízeními.

Za iniciativou Bezpečná restaurace stojí Český svaz pivovarů a sladoven společně s Asociací malých a středních podniků a živnostníků ČR a její platformou Moje restaurace. Projekt dále podporují pivovary, výrobci nealko a další partneři. Aktuálně se do projektu zapojili tito partneři: Bernard, Budějovický Budvar, Coca-Cola, Coca-Cola HBC, Dotykačka, Holba, Chodovar, Kofola, Krušovice, Litovel, MAKRO, Pardubický pivovar, Pivovar Velké Březno, Pivovary Lobkowicz, Pivovary Staropramen, Plzeňský Prazdroj, Restu, Starobrno, Storyous, Svijany, Zubr, Žatecký pivovar.

Další informace a informační materiály k projektu naleznete na: [https://www.bezpecnarestaurace.cz/](https://www.bezpecnarestaurace.cz/).
