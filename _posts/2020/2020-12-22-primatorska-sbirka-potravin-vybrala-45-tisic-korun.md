---
date:         2020-12-22
tags:         
 - praha
title:        "Primátorská sbírka potravin slaví úspěch: vybrala se více jak tuna potravin a téměř 45 tisíc korun"
image: 	      sbirka.jpg
author:       MHMP
---
 
V rámci 1. ročníku primátorské potravinové sbírky, která se konala ve čtvrtek 17. prosince na Mariánském náměstí a před nákupním centrem Tesco Eden, se pro potřebné podařilo vybrat 1 200 kilogramů trvanlivých potravin a hygienického zboží. Na transparentní účet navíc lidé přispěli téměř 45 tisíc korun.

Čtvrteční primátorskou potravinovou sbírku uspořádal Nadační fond humanitární pomoci ve spolupráci s Potravinovou bankou Praha. Pomoc skrze ni poputuje k lidem v nouzi, například k lidem bez domova, seniorům žijícím na hranici chudoby, rodičům samoživitelům a dalším. Sbírka se uskutečnila pod záštitou primátora hlavního města Prahy Zdeňka Hřiba. Kromě stovek Pražanů do ní přispěli i radní, předsedové koaličních klubů, zástupci opozice, velvyslanectví a mnozí další.

> „Je vidět, že když jde o dobrou věc, Pražané se umí spojit. Naplňuje mě optimismem, že i přes současnou situaci, která je náročná pro všechny, se podařilo vybrat úctyhodné množství potravin, hygienických potřeb a peněz na pomoc potřebným. Je důležité si uvědomit, že většina lidí v nouzi se do této situace nedostala vlastní vinou. V době pandemie, kdy u spousty lidí došlo k výpadku příjmů, který je navíc nedostatečně kompenzovaný ze strany státu, to platí dvojnásob,” říká primátor hlavního města Prahy Zdeněk Hřib.

> „Chci velmi poděkovat každému, kdo pomáhal s realizací i propagací primátorské sbírky potravin. Není rozhodující kolik, kdo přispěl a jak. Zásadní je, že se rozhodlo pomoci tak velké množství lidí.  Utvrzuje mě to v myšlence, že jako národ nejsme ztraceni i přes nepřízeň naší vlády, si my, obyčejní lidé, dokážeme pomoci. Pomáhat lidem má smysl. Kvůli pandemii lidé stále přicházejí o práci, čísla nezaměstnanosti ještě porostou. Naše pomoc bude třeba i v dalších měsících. Určitě to není poslední aktivita Nadačního fondu a už teď víme, že v roce 2021 ji uspořádáme znovu,” doplňuje Eva Horáková předsedkyně výboru pro sociální politiku pražského zastupitelstva.

> „Vlivem protiepidemických opatření se mnoho jednotlivců i celých rodin ocitlo v tíživé životní situaci – lidé ztratili práci, přišli o své podnikání, a mnohdy jim nezbývá ani na základní potraviny. Jsem moc rád, že i v této těžké době, nebo možná právě díky ní, se solidarita mezi Pražany projevila naplno. Děkuji všem, kteří do této sbírky přispěli. Prokázali tím, že jim osud druhých není lhostejný, což je v této době mimořádně důležité,“ komentuje sbírku předseda klubu pražských zastupitelů Spojené síly pro Prahu Jiří Pospíšil.

> „Praha potřebným účinně pomáhá celý rok. Ale advent je tradičně obdobím solidarity a dobročinnosti a je dobrým znamením, že i letos pres všechny komplikace způsobené pandemií Pražané myslí na lidi v nouzi. Přeji nám všem, abychom i v příštím roce, ať už bude jakýkoli, měli otevřené oči a dost sil pomáhat potřebným,“ dodává předseda klubu pražských zastupitelů Praha sobě Jan Čižinský.

Nadační fond humanitární pomoci je servisní organizací pro zprostředkování pomoci potřebným. Dlouhodobě se zabývá distribucí oblečení, zdravotnického a hygienického materiálu a poradenstvím osobám v sociální nouzi. Zaměřuje se zejména na osoby, které „propadly“ sítem sociální pomoci. Organizuje pomoc potřebným a je platformou pro iniciativy dobrovolníků a řešení krizových situací.

 
