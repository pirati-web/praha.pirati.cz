---
date:         2020-12-21
tags:         
 - městské-firmy
title:        "Mariánské náměstí se promění. Pražští radní schválili jeho novou podobu"
image: 	      marianske.jpg
author:       MHMP
---
 
Na letošním posledním zasedání Rady hl. m. Prahy byla schválena nová podoba Mariánského náměstí od architektonického studia Xtopix. Ta myslí i na úpravu okolních ulic a náměstí Franze Kafky. Návrh, který byl občanům představen již v září, vychází z jejich požadavků, aby se náměstí stalo místem odpočinku i zónou pro pořádání kulturních akcí. Náměstí by se mělo začít rekonstruovat do roku 2022.

Mariánské náměstí je významné svou lokalitou, kde kromě Magistrátu hl. m. Prahy sídlí i další pražské instituce jako například Městská nebo Národní knihovna. Studio Xtopix proto vytvořilo návrh, který respektuje historii i charakter místa. Dnes funguje náměstí v provizorním režimu. V loňském roce odtud byla vyparkována auta, prostor oživily Pražské židle a stolky a nedávno zde byla umístěna socha s názvem Pokora, která symbolizuje obdiv k budově Klementina. Náměstí však vyžaduje celkovou rekonstrukci, která mimo jiné odstraní i přebytečné bariéry v prostoru.

> „Těší mě, že náměstí před pražským magistrátem konečně nabude reprezentativní podoby, kde si lidé mohou odpočinout od rušného centra. Jako velice důležitou součást nové podoby Mariánského náměstí vidím vysazení nové zeleně – konkrétně tří javorů.  Javory dobře snáší sucho i náročné podmínky, které v centru města máme, a já se už moc těším, až si pod nimi posedím. Jsem zároveň rád, že na místě zůstanou i dvě stávající lípy,“ popisuje proměnu náměstí pražský primátor Zdeněk Hřib.

Institut plánování a rozvoje hl. m. Prahy (IPR) v loňském roce vysoutěžil zpracovatele návrhu náměstí, architektonické studio Xtopix. To jako první krok k budoucí podobě náměstí umístilo před budovu magistrátu čtverec s novou dlažbou o rozloze 3 x 3 metry. Do budoucna se tento čtverec může stát například jevištěm plánovaných akcí v prostoru náměstí.

> „Jsem rád, že jsme učinili významný krok k proměně Mariánského náměstí. Pracoval na něm multioborový tým, díky němuž bude náměstí splňovat jak estetické, tak funkční kvality. Návrh navíc myslí i na mikroklima, což je pro centrum města zásadní,“ říká Petr Hlaváček, I. náměstek primátora. „Na náměstí také přibydou tři nové javory. Stávající dva stromy při vchodu do Nové radnice zachováme,“ doplňuje Hlaváček.

Náměstí se se promění v pěší zónu s nově zasazenými javory, které poskytnou nezbytný stín, s lavičkami, stolky, ale také vodními prvky. Na náměstí bude umístěna kašna, několik pítek i trysky mlhoviště, které osvěží v parném létě a poslouží i jako hravý prvek pro děti. Jižní část náměstí pak poskytne variabilní prostor pro pořádání nejrůznějších kulturních akcí, které má na starosti Městská knihovna. Kulturní program se zaměří na divadelní představení, koncerty, veřejná čtení i pořádání trhů.

S úpravou lokality souvisí i dopravní změny. Náměstí bude sloužit zejména chodcům a cyklistům, ale umožní i nezbytný průjezd aut a dopravní obsluze. V návrhu se počítá s rozšířením chodníků a vznikem pěších a obytných zón. V lokalitě bude také zajištěno více přechodů. „Nový návrh Mariánského náměstí reaguje na zklidňování centra města, ale respektuje také nezbytnou obsluhu území. Návrh mění dopravní využití západní části ulice Platnéřská tak, že Mariánské náměstí zůstává oběma tranzitními směry nedotčeno. Současně však zachovává možnost obsluhy institucí na náměstí,“ komentuje novou dopravní situaci Adam Scheinherr, náměstek primátora pro dopravu.

> „Nový návrh, jak by mělo náměstí v budoucnu vypadat, vychází z potřeb a přání občanů, a za to jsem moc rád a doufám, že se stane příjemným místem pro setkávání občanů a pořádání nejrůznějších akcí,“ komentuje projekt starosta městské části Praha 1 Petr Hejma.

V rámci nového návrhu řešení se počítá i s úpravou přilehlého okolí. A to ulice Platnéřské, náměstí Franze Kafky i ulice Kaprovy. V Platnéřské ulici bude rozšířeno tzv. koryto podél budovy Klementina, z nějž vznikne široký chodník, který bude využíván i jako venkovní výstavní prostor Galerie hl. m. Prahy. V ulici Kaprova pak bude po obou stranách vysazeno nové stromořadí.

Celý návrh náměstí i přilehlého okolí od studia Xtopix vychází z participace s občany a místními institucemi, která proběhla v loňském roce. „Do městského plánování se vždy snažíme zapojovat občany i místní instituce, jelikož nově vznikající místa budou sloužit právě jim. Náměstí proto bude mít lokální charakter a bude fungovat primárně pro odpočinek, občasná sousedská setkání i menší kulturní akce,“ říká Ondřej Boháč, ředitel IPR.

Celá rekonstrukce by měla začít do roku 2022. V dalších krocích musí hlavní město vysoutěžit generálního projektanta a dodavatele stavby, pak započne již samotná realizace.
