---
date:         2020-09-07
tags:         
 - sport
title:        "První zářijový víkend patřil elitním běžcům z celého světa"
image: 	      simral-runczech.jpg
author:       MHMP
---

RunCzech za podpory hlavního města Prahy uspořádal v sobotu 5. září v Letenských sadech půlmaraton Prague 21,1 km – Ready for the Restart. Jednalo se o akci představující jedny z největších běžeckých talentů z celého světa, kteří byli odhodlaní pokořit světové rekordy.

> „Naše magistrátní koalice podporuje rozvoj sportu v Praze všemi silami, nejen pomocí s uspořádáním tohoto závodu. Velmi mě těší, že si obzvlášť běh našel v Praze tolik oddaných nadšenců a že v našich ulicích, parcích a lesích vidíme tolik běžkyň a běžců všech věkových kategorií, které mnohdy neodradí ani nepříznivé počasí. Držme si pěsti, ať jejich počty i nadále stoupají a Praha se na mapách světa pevně zapíše jako město přátelské profesionálnímu i volnočasovému sportu,“ uvedl radní hl. m. Prahy pro oblast sportu Vít Šimral.

Závod žen ovládla v čase 1:05:34 keňská běžkyně Peres Jepchirchir, její výkon znamená nový světový rekord v čistě ženském závodě. Původní maximum (Netsanet Gudeta - 1:06:11) vylepšila o plných 37 sekund. Mužskou kategorii ovládl keňský reprezentant Kibiwott Kandie v čase 58:38. Jedná se o pátý nejrychlejší čas všech dob.

Muži a ženy odstartovali závod každý ve své kategorii na plochém oválu v Letenských sadech o půlmaratonské vzdálenosti 21,0975 km, což je 16,5 kol. Celou akci bylo možné sledovat prostřednictvím ČT Sport i kdekoli na světě.

> „Praha je známá po celém světě díky našim závodům, na kterých se běhají rekordy. Když nás pandemie COVID-19 donutila závody zrušit, dostávali jsme od běžců smutné a zklamané zprávy. Všichni se těšili na krásné město, stejně jako my jsme se těšili na další dny plné úsměvů a osobních vítězství. Rozhodli jsme se tedy udělat jiný typ běžecké akce. Takový, jaký tady ještě nebyl a kterým vyšleme zprávu, že běhání žije dál a že i celosvětová pandemie jednou doběhne do cíle,“ řekl Carlo Capalbo, prezident organizačního výboru RunCzech.

Kromě elitního závodu na Letné se v pražské Stromovce ve večerních hodinách uskutečnilo také „Grand Finále Česko běží dál“, závod otevřený všem bez rozdílu věku a výkonu.
