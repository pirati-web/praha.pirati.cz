---
date:         2020-08-04
tags:         
 - bydlení
title:        "Praha letos pronajme byty hlavně podporovaným profesím, rodinám v bytové nouzi a duševně nemocným"
image: 	      adam-zabransky-3.jpg
author:       MHMP
---

Pražští radní rozhodli o způsobu využívání bytového fondu v roce 2020. Díky zvyšujícímu se tempu oprav bude v tomto roce dohromady možné obsadit až 470 bytů. Město chce pronájmem městských bytů za dostupnou cenu pomoci podporovaným profesím, rodinám a jednotlivcům v bytové nouzi a lidem s duševním onemocněním, kteří dokážou žít samostatně nebo s podporou ze strany odborníků.

Radní stanovili, že 45 % bytů, které město bude mít tento rok k dispozici, bude pronajato zástupcům podporovaných profesí, jako jsou učitelé, strážníci či zdravotníci. 30 % by mělo být pronajato rodinám v bytové nouzi s potřebou podpory (např. rodinám z ubytoven), 15 % bytů město vyčlení na podporu reformy péče o duševní zdraví, na níž hlavní město Praha spolupracuje, a 10 % bytů jednotlivcům v bytové nouzi. Zbytek bytů připadne seniorům nad rámec seniorských bytů, kterých má město téměř 750.

> „Snažíme se o vyváženou bytovou politiku. V době, kdy vznikla naše koalice, byla zhruba jen čtyři procenta městských bytů využita na sociální bydlení, což je žalostně málo. Proto počet sociálních bytů významně navyšujeme a zajišťujeme důstojné bydlení například rodinám z ubytoven. Zároveň ale nezapomínáme na pomoc podporovaným profesím, které jsou nezbytné pro fungování města,“ zdůvodňuje rozhodnutí radní pro oblast bydlení a transparentnosti Adam Zábranský.

> „Považuji za velmi důležité, aby město hledalo cesty k zajištění důstojného bydlení lidem ohroženým bytovou nouzí z důvodu nízkých příjmů, ke kterým patří mimo jiné i lidé závislí na nízkém starobním nebo invalidním důchodu. Bydlení je základní podmínkou, aby mohly být uplatněny komunitní sociální služby, na jejichž rozvoji dlouhodobě pracujeme a které umožní znevýhodněným lidem zapojit se do běžného života,” dodává radní pro oblast sociální politiky a zdravotnictví Milena Johnová.
