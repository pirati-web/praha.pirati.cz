---
date:         2020-09-22
tags:         
 - Praha
title:        "Výstava Pražské priority ukazuje 25 výrazných projektů, které zásadně změní tvář Prahy"
image: 	      revolucni-promena.jpg
author:       MHMP
---

Zajímá vás, jak bude vypadat metropole za 20 let? Výlet do budoucnosti nabízí výstava Praha zítra? Pražské priority představující 25 ambiciózních stavebních projektů, které v příštích 20 letech výrazným způsobem promění tvář Prahy. Expozici připravilo hlavní město Praha a Institut plánování a rozvoje hl. m. Prahy (IPR). Začíná 23. září a potrvá do 20. prosince 2020 v prostorách pražského Centra architektury a městského plánování (CAMP) a na Mariánském náměstí, kde jsou projekty představeny formou panelové výstavy. Výstava, do které se mohou interaktivně zapojit sami návštěvníci, mapuje pět základních kategorií stavebního vývoje Prahy, a to nové čtvrti, nová dopravní propojení, nové příležitosti, náměstí a ulice či parky. Každou kategorii přitom reprezentuje pět konkrétních projektů.

Projekty se liší svou velikostí a nacházejí se v různých částech města. Jedno však mají téměř vždy společné – jsou z velké části investicí města. Právě proto je v dramaturgii výstavy věnována pozornost pražským politikům, a to členům Rady hl. m. Prahy, kteří v krátkých videorozhovorech vyjadřují svůj pohled na to, jak může vypadat Praha v budoucnosti. 

> „Pražské priority jsou modelovým výběrem pětadvaceti zajímavých projektů, které promění výraz Prahy, jak jej známe dnes. Ukazují nám vnitřní rezervy města a jeho potenciály. Nabízí základní vizi rozvoje hlavního města Prahy směrem k sebevědomé metropoli, která zvyšuje kvalitu života svých obyvatel, stejně jako ulic, náměstí, veřejného prostoru a dopravních spojení,“ popisuje výstavu Ondřej Boháč, ředitel Institutu plánování a rozvoje hlavního města Prahy. 

Jednotlivé stavební projekty představí širokoúhlá projekce v CAMPu. Kromě velkých stavebních projektů jako je metro D, Pražský okruh, revitalizace Karlova náměstí nebo stavba Vltavské filharmonie ukazuje výstava také méně známé proměny budoucí Prahy. Jednou z nich je také Drážní promenáda v Praze 10. Rekonstrukcí opuštěné trati spojující Vršovice a Strašnice vznikne příjemný městský park, který bude připomínat newyorskou High Line. Hradební korzo nacházející se na rozhraní Starého a Nového Města přinese lepší propojení a podmínky pro chodce, cyklisty či městskou dopravu na jedné z nejstarších pražských promenád.

Novou podobu získá dostavba Kongresového centra Praha, která vzešla z otevřené architektonické soutěže s mezinárodní účastí. Nová spojení reprezentuje Dvorecký most, který překlene Vltavu v úseku mezi zlíchovským a podolským nábřežím a propojí tak Smíchov a Pankrác. Most je navíc tvarován jako socha – architekti ve spolupráci s umělcem Krištofem Kinterou předpokládají realizaci výtvarného díla ve formě multifunkční kubistické krajiny a botanické zahrady pouličního osvětlení. Rozvojové oblasti reprezentuje vedle velkých brownfieldů, jako jsou Bubny-Zátory nebo Smíchov City, například méně známá nová čtvrť Bohdalec-Slatiny ohraničená železničními tratěmi a tělesem Městského okruhu, která by se v budoucnu měla proměnit v příjemné místo k životu.

> „Jako prioritu vnímám celkové zlepšení kvality života v Praze. Myslím, že největším problémem Prahy je krize dostupnosti bydlení. Jako zásadní téma rozvoje města proto vidím otevřít pro výstavbu největší brownfield, tedy Bubny-Zátory,“ dodává primátor hl. m. Prahy Zdeněk Hřib.

„Když se stavěly symboly Prahy 19. století, jako je Národní divadlo nebo Rudolfinum, předcházela tomu výstavba nábřeží, která radikálně proměnila tvář celého místa, jež bylo do té doby vlastně periferie zmáčená každé jaro povodní. Dnes stojíme před podobnou příležitostí s plánem na novou koncertní síň na Vltavské, která by se společně s rozvojem tohoto území mohla stát symbolem Prahy 21. století. První zásadní krok ve výstavbě filharmonie jsme učinili již toto léto, kdy ve veřejné soutěži vyhrálo konsorcium vedené proslulým architektonickým studiem Henning Larsen, které pro ni vypracuje analýzu využitelnosti,“ představuje jeden z významných projektů pražské budoucnosti náměstek primátora Petr Hlaváček.

Místo obvyklých karet jednotlivých projektů najdou návštěvníci v sále podrobné katalogy každé z pěti kategorií. Zapojit se do hledání pražských priorit přitom může každý. Sami návštěvníci mohou hlasovat o největší prioritě nebo navrhnout svůj vlastní prioritní projekt, který jim chyběl na kurátorském seznamu.

Výstavu lze zdarma navštívit od 23. září do 20. prosince 2020 v CAMPu a na Mariánském náměstí, kde jsou projekty stručně představeny formou panelové výstavy.
