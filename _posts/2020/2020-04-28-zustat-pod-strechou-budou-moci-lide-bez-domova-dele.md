---
date:         2020-04-28
tags:         bydlení koronavirus
title:        "Praha pokračuje v bezpečnostních opatřeních, lidé bez domova budou moci dál zůstat pod střechou"
image: 	      posts/adam-zabransky-3.jpg
author:       MHMP
---

O další dva měsíce Praha prodlouží projekt krizového ubytování lidí bez domova. Celkem vyčlenila kapacity pro ubytování až 350 lidí, přednost mají senioři a lidé se zdravotními problémy. Hlavní město zároveň připravuje návazný plán řešení bezdomovectví tak, aby se lidé bez domova ubytovaní během koronavirové krize nedostali zpět na ulici. Jak radní upozornili, náklady na bezdomovectví jsou pro Prahu výrazně vyšší než podporovat bydlení.

> „Dostat lidi pod střechu se městu výrazně finančně vyplácí, během koronavirové krize se navíc díky tomu podařilo zabránit nekontrolovatelnému šíření viru, což byla priorita. Teď jsme v další fázi, kdy z bezpečnostních důvodů v krizových ubytování musíme stále pokračovat a zároveň startujeme s výrazně vyšší podporou sociální péče tak, aby se už jednou ubytovaní lidé nevrátili zpět na ulici a našli si bydlení a práci,“ řekl radní pro bydlení Adam Zábranský.

Na ubytovnách, v hostelech a dvou kempech Praha zatím vyčlenila celkem 340 míst, kapacitu navýší už jen o dalších deset lůžek. Současně je nutné během května uzavřít oba provizorní kempy, lidé z nich by se měli přesunout do zděných ubytovacích kapacit. Prioritu mají senioři a lidé se zdravotním postižením. Věnovat by se jim měli sociální pracovníci, kteří budou s klienty individuálně řešit hledání práce, bydlení či vyřizování dokladů a dávek. Právě z nich by se měly u části klientů pokrýt už náklady na krizové ubytování.

> „Vidíme, že u ubytovaných lidí se výrazně zlepšil zdravotní stav, potvrzují to i medici zajišťující lidem bez domova zdravotní péči. Opravdu platí, že pokud dostaneme člověka pod střechu, výrazně šetříme na zdravotní péči, zajišťování bezpečnosti a dalších nákladech. Například jediný výjezd záchranky stojí až 10 tisíc, další peníze platíme za ošetření člověka bez domova v nemocnici nebo za noc na záchytce. Tyto náklady nyní u ubytovaných lidí odpadly. Jako moderní město chceme jít touto levnější a efektivnější cestou i dlouhodobě,“ doplnila radní pro sociální politiku a zdravotnictví Milena Johnová.

Jak radní upozornili, klíčová je u snižování počtu lidí na ulici včasná pomoc. Ta se týká i řady lidí, kteří se na ulici ocitli až s nástupem nouzového stavu, kdy přišli o práci. Město je dokázalo rychle ubytovat a snížit tak riziko, že na ulici zůstanou dlouhodobě.
