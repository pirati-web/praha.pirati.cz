---
date:         2020-11-09
tags:         
 - praha
title:        "Praha pokračuje ve finanční podpoře kontaktních míst pro bydlení"
image: 	      adam-zabransky-8.jpg
author:       MHMP
---


Hlavní město pokračuje ve finanční podpoře kontaktních míst pro bydlení na území městských částí. Radní na pondělním zasedání projednali poskytnutí neinvestiční účelové dotace ve výši přibližně 4,3 milionu korun na zajištění provozu těchto míst na území Prahy 10, Prahy 12 a Prahy 22. Materiál bude ve čtvrtek 12. listopadu schvalovat Zastupitelstvo hlavního města Prahy.

Kontaktní místa pro bydlení jsou základním nástrojem projektu integrovaného systému řešení bytové nouze. Praha tento projekt spustila od letošního roku do konce roku 2022 z dotace v rámci Operačního programu Zaměstnanost.

> „Je skvělé, že postupně přibývají městské části, jejichž kontaktní místa pro bydlení finančně podporujeme. Jedná se skutečně o základní prvek řešení bytové nouze. Čím více jich vznikne, tím více budeme schopni pomoct občanům, kteří by jinak svoji situaci s bydlením nebyli schopni vyřešit sami,“ uvedl radní hl. m. Prahy pro oblast bydlení a transparentnosti Adam Zábranský.  

Projekt se zaměřuje na zranitelné osoby, které jsou ohrožené bytovou nouzí. Nejčastěji jsou to rodiče samoživitelé, senioři s nedostatečným příjmem nebo rodiny, které bydlí v nevyhovujících podmínkách. Kontaktní místa pro bydlení budou nabízet základní dávkové, dluhové a právní poradenství či realitní zprostředkování a pomohou zájemcům se zorientovat v nabídkách bytů nebo vyplnit žádost o byt ve správě městské části či magistrátu. Zároveň díky nim město získává informace o rozsahu bytové nouze v Praze.

Jedním z primárních cílů projektu je sjednotit roztříštěný systém bytové politiky, kdy magistrát a jednotlivé městské části postupují v jejím řešení jinak a často mají i zcela odlišná pravidla pronájmu svěřených bytů. Neinvestiční dotaci na provoz kontaktních míst pro bydlení v budoucnu dostanou i další městské části, které se rozhodnou do projektu zapojit.
