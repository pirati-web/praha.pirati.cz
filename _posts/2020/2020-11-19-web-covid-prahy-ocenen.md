---
date:         2020-11-19
tags:         
 - informatika
 - koronavirus
title:        "Web s přehledem odběrových míst na COVID-19 získal ocenění"
image: 	      magistrat3.jpg
author:       MHMP
---

Webová stránka [covid.praha.eu](https://covid.praha.eu/) vyhrála ve speciální kategorii covid-19 soutěže Společně otevíráme data 2020, kterou pořádá Nadace OSF. Ocenění včera večer online převzal primátor hlavního města Zdeněk Hřib v rámci konference Civic Tech Open: Občanský sektor digitálně. Datová platforma hlavního města Golemio tak obhájila prvenství z loňského roku, kdy zvítězila v kategorii Open Source.

> „Web covid.praha.eu vznikl proto, aby lidem v Praze i ve středních Čechách ulehčil už tak náročnou situaci, ve které se mnozí v době pandemie COVID-19 nacházejí. Cílem bylo mimo jiné zamezit tomu, aby se u testování tvořily dlouhé fronty, což se podařilo. Je to další příklad dobré praxe v oblasti smart city a jedná se o velmi používanou službu. Od října, kdy byla spuštěna, zaznamenala téměř 200 tisíc zobrazení,” uvedl primátor hl. m. Prahy Zdeněk Hřib.

Oceněný web covid.praha.eu spustily Datová platforma Golemio a Praha na začátku října letošního roku. Webové stránky nabízejí přehled o nejbližších volných termínech testování na COVID-19 na území Prahy, a je navíc propojen s rezervačními systémy jednotlivých odběrových míst. Uživatelé zde najdou nejen informace o odběrových místech v hlavním městě, ale i ve Středočeském kraji.

> „Zejména v době největších denních nárůstů nakažených jsme intenzivně pracovali na zvyšování počtu testovacích míst. Tento portál zásadně zlepšil možnosti jejich využití,” pokračuje náměstek primátora a radní pro oblast bezpečnosti Petr Hlubuček.

Web je určen všem zájemcům o testování se žádankou i pro samoplátce. Stránky se podařilo spustit díky spolupráci týmu datových analytiků platformy Golemio, odboru bezpečnosti Magistrátu hl. m. Prahy a společnosti Sator IT consulting, s.r.o., která zdarma poskytla data, na základě kterých bylo možné v rekordně krátkém čase přidat i rezervační termíny z odběrových míst ve středních Čechách. Časy, které osoby stráví v odběrovém místě, jsou aktualizovány každé dvě hodiny, ostatní informace okamžitě v případě zjištění změny.

> „Na vývoji spolupracovala datová platforma Golemio s komunitou dobrovolníků česko.digital, kteří nám pomáhají s rozvojem webu. Také spolupracujeme se společností Sator IT consulting na předávání dat. To vše je možné díky tomu, že jsme aplikaci zveřejnili jako open source a zveřejňujeme data,” upozornil Michal Fišer, generální ředitel pražské městské společnosti Operátor ICT, a.s., v rámci které Datová platforma Golemio působí.
