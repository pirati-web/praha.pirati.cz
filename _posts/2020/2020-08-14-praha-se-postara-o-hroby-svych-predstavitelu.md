---
date:         2020-08-14
tags:         
 - pohřebnictví
title:        "Město se postará o chátrající hroby svých slavných představitelů"
image: 	      hrob.jpg
author:       MHMP
---

Současné vedení hlavního města Prahy bude věnovat zvýšenou pozornost péči o hroby svých bývalých čelných představitelů, tedy purkmistrů, starostů a primátorů. Část těchto hrobů je nyní ve velmi neutěšeném stavu a chátrá, takže hrozí, že by časem zcela zanikly.

Praha převezme do péče některé hroby svých bývalých čelných představitelů, případně pomůže s jejich opravou a údržbou. V první řadě jde o hroby Antonína Strobacha (pražský purkmistr v roce 1848), Emiliána rytíře Skramlíka (pražský starosta v letech 1876 až 1882) a Ferdinanda Vališe (pražský starosta v letech 1885 až 1887). Všechny se nacházejí na Olšanských hřbitovech a lze je opravit z prostředků města. Dva z nich už jsou součástí projektu adopce hrobů, který organizuje Správa pražských hřbitovů. Třetí hrob je možné do tohoto projektu zařadit.

> „Někteří bývalí čelní představitelé Prahy jsou známí více, jiní méně, ale všichni si zaslouží důstojné místo posledního odpočinku. Město nesmí dopustit, aby jejich hroby chátraly a jejich odkaz tak postupně upadal v zapomnění. Jsem proto velmi rád, že jsme našli způsob, jak tomu předcházet,” uvedl primátor hl. m. Prahy Zdeněk Hřib.

> „Tím, že se postaráme o místa posledního spočinutí primátorů, zároveň upozorňujeme na program Správy pražských hřbitovů, který je zaměřen na adopce hrobů slavných osobností. Primátoři se postarali o Prahu, Praha se teď postará o jejich hroby,” řekl Petr Zeman, předseda Výboru pro územní rozvoj, územní plán a památkovou péči Zastupitelstva hl. m. Prahy.

Město na projektu obnovy hrobů svých čelných představitelů spolupracuje se Spolkem Malostranský hřbitov, který sleduje příběhy potomků osobností pohřbených na Malostranském hřbitově a mapuje osudy přenesených ostatků a náhrobků. „Například purkmistr Antonín Strobach, původně pohřbený v Košířích, nebo starosta Emilián rytíř Skramlík, který je s Malostranským hřbitovem spojen díky svým zde pohřbeným rodičům, jsou přesně těmi osobnostmi, které se těší našemu zájmu,” doplnila předsedkyně Spolku Malostranský hřbitov Alena Lehnerová.
