---
date:         2020-09-23
tags:         
 - Praha
title:        "Web Pragozor představuje Prahu v číslech. Nabízí ověřená data o zdraví, koronaviru, bydlení či dopravě"
image: 	      pragozor.jpg
author:       MHMP
---

Na novém webu <https://www.pragozor.cz> mohou nyní Pražané objevovat zajímavá čísla o hlavním městě. V jednoduché a srozumitelné formě se zde dozví ověřené a ozdrojované informace o metropoli. Ilustrovaný golem Pragozor návštěvníky webu provede různými oblastmi městského života - od dopravy, životního prostředí, bydlení, turismu nebo bezpečnosti až po zdraví, včetně údajů o současné situaci s koronavirem. Pragozor je projektem městské společnosti Operátor ICT a její datové platformy Golemio.

> „Chytré město je řízené na základě dat. Mám radost, že teď můžeme tato užitečná data nabídnout na jednom místě také všem Pražanům. Žijeme v době častého šíření dezinformací a fake news, proto vnímám jako velké plus, že jsou na Pragozorovi všechny informace ověřené a že se mohou návštěvníci webu prokliknout až ke zdrojům informací. To je praktické i pro nadšence a profesionály, kteří chtějí data o Praze studovat víc do hloubky. Samotný web je ale tvořený jako populárně naučný a práce s ním je i díky hravému designu zábava. Přesvědčte se sami,” vybízí Zdeněk Hřib, primátor hl. m. Prahy.

Pragozor přehledně zpracovává informace o běžných životních situacích Pražana rozdělených do osmi základních kategorií: Zdraví, Bydlení, Životní prostředí, MHD, Auta, Bezpečnost, Mobilita a Turismus.

> „Web Pragozor obsahuje celkem sto patnáct grafů. Z toho čtyřicet je aktivních, založených na živých datech, která se v pravidelných intervalech aktualizují. Patnáct grafů je tematicky ilustrovaných. Pragozor zpracovává data z dopravních čidel a senzorů, aplikace PID Lítačka, Smart Prague Indexu, ale i parkovacích domů, statistik policie, Českého hydrometeorologického ústavu nebo statistických ročenek. Často nabízí i mezinárodní srovnání,“ vysvětluje Michal Fišer, ředitel Operátora ICT.

Současný obsah webu ale není konečný. Operátor ICT chce pokračovat v přidávání dalších dat v návaznosti na to, jak budou postupně uvolňována (například od Dopravního podniku hl. m. Prahy) nebo na základě poptávky ze strany uživatelů.

> „Těší mě, že rozšiřujeme dosah datové platformy Golemio a přibližujeme ji lidem. V Brně už podobný projekt mají pod názvem data.brno.cz a v Praze jsme také chtěli zprostředkovat naše data ve snadno srozumitelné formě. Kvalitou zpracování webu jsme ale Brno určitě předčili. Jsem nadšený z krásné grafiky Pragozora, díky které bude projekt poutavý pro všechny, včetně třeba studentů a dětí. Věřím, že i malí Pražané se takto budou moci podrobněji seznámit s fungováním našeho města, ať už sami, nebo třeba za pomoci rodičů a učitelů,“ dodává Jaromír Beránek, předseda Výboru pro IT a Smart City Zastupitelstva hl. m. Prahy.

Věděli jste, že:
* 91 % pražských spojů MHD jezdí na čas dle jízdního řádu?
* počet registrovaných aut v Praze se téměř rovná počtu obyvatel našeho města?
* v rámci prvního pololetí 2020 se opravilo dvakrát více bytů než ve stejném období roku 2019?
* majetková kriminalita klesla v Praze v porovnání s rokem 2013 téměř o polovinu?
* v roce 2019 Praha vysázela 197 842 nových stromů?

Více na <https://www.pragozor.cz>
