---
date:         2020-12-17
tags:         
 - informatika
title:        "Hlavní město ke konci roku odstaví jedno ze svých datových center. Ušetří tím ročně více než 12 milionů korun"
image: 	      8hrib.jpg
author:       MHMP
---
 
Pražský magistrát do konce tohoto roku odstaví jedno ze svých datových center nedaleko Šáreckého údolí. Tímto krokem ušetří hlavní město téměř 12,5 milionu korun ročně. Proces migrace serverů a dalších aplikací začal již v březnu tohoto roku, přesunuty byly z větší části do datového centra na Chodovci. Současně připravuje Praha výstavbu nového moderního datového centra na Malovance, práce by mohly být dokončeny již v roce 2023, přesun a nákup nových technologií poté v následujícím roce. Do budoucna by se sem měla přesunout většina serverů hlavního města.

Magistrátní odbory informatické infrastruktury a informatických aplikací do konce roku přesunou servery z datového centra v blízkosti Šáreckého údolí. Celkem takto bude bezpečně odstaveno více jak 490 serverů a další aplikace, ročně tím hlavní město ušetří asi 12,5 milionu korun.

> „Snižujeme počet datových center využívaných městem tak, aby došlo k finančním úsporám v IT rozpočtu. Uspořené prostředky budou využity ke vylepšení aplikací magistrátu a městských částí tak, aby se zvýšila automatizace procesů magistrátu a občan si mohl vyřídit své záležitosti s městem přes internet z pohodlí domova,” říká primátor hl. m. Prahy Zdeněk Hřib.

Do datového centra na Chodovci se tak nově přesune mimo jiné významná část aplikačního portfolia hlavního města, přibližně 40 aplikací. Od března tohoto roku, kdy přesun centra začal, bylo připraveno nové prostředí pro infrastrukturní služby a stávající služby byly přesunuty nebo nově nainstalovány a zprovozněny ve spolupráci s dalšími 15 dodavateli aplikačního portfolia pražského magistrátu. V současné době se koná finální odinstalace a demontáž veškerého hardwaru a připravuje se fyzická likvidace zastaralého řešení.

Hlavní město tak bude mít od příštího roku pouze tři datová centra – v Kongresovém centru, na Chodovci a v Nové úřední budově v centru Prahy – a postupně se začne připravovat na přesun většiny serverů do nové budovy na Malovance. Vybudování těchto nových prostor pro umístění infrastruktury datových center pražského magistrátu vytvoří společně s centrem na Chodovci novou dvojici hlavních datových center ve vlastnictví hlavního města. Dokončení prací a přesun serverů jsou plánovány na rok 2024.


