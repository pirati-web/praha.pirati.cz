---
date:         2020-05-13
tags:         bydlení
title:        "Operátor ICT předal speciální cenu jednomu z vítězných týmů prvního ročníku online hackathonu UniHack"
image: 	      posts/unihack.jpg
author:       MHMP
---

Praha 13. května 2020 – Dnes proběhlo v prostorách pražské městské společnosti Operátor ICT předání speciální ceny jednomu z vítězných týmů prvního ročníku online hackathonu UniHack, který se uskutečnil během prvního květnového prodlouženého víkendu. Cenu Operátora ICT v hodnotě 15 000 korun předali vítěznému týmu GreenPlace místopředseda představenstva společnosti Matej Šandor a zastupitel hlavního města Prahy Jaromír Beránek.

Cílem toho virtuálního inovačního maratonu bylo představit inovace, které pomohou firmám, institucím či organizacím zmírnit důsledky současné nepříznivé situace. Několik stovek účastníků se během tří dní pokusilo pomoct městům, vzdělávacím institucím, českému zdravotnictví či firmám. Akce byla organizována studenty a zaměstnanci Fakulty informačních technologií ČVUT v Praze spolu se společností Insane Business Ideas za podpory hlavního města Prahy, iniciativy prg.ai a UNICO.AI. Operátor ICT byl nejen jedním z partnerů tohoto jedinečného hackathonu, ale rovněž poskytl dva mentory z řad našich expertů na problematiku dat a energetiky.

> „Těší mě, že jsme celkem z dvaceti týmů, z nichž některé byly i zahraniční, mohli udělit speciální cenu Operátora ICT v celkové hodnotě 15 000 korun právě týmu GreenPlace. Vítězný tým přišel s návrhem aplikace, která je součástí platformy umožňující efektivní správu zeleně ve městě se zapojením veřejnosti. Právě toto téma je pro boj se změnami klimatu zásadní a těšíme se na další spolupráci na rozvoji tohoto projektu se členy oceněného týmu,“ dodal po předání Matej Šandor, místopředseda představenstva Operátora ICT a ředitel Úseku projektů a fondů, který má na starosti právě projekty spadající do koncepce Smart Prague.

Oceněný čtyřčlenný tým, který zároveň vyhrál v kategorii „Město sloužící lidem“, přišel s řešením, které umožní komukoliv díky aplikaci GreenPlace vyfotit strom v Praze. Pořízená fotka se následně odešle a za pomoci umělé inteligence dojde k vyhodnocení aktuálního stavu stromu. Unikátní je rovněž zapojení otevřených dat s využitím umělé inteligence, která efektivně rozloží vytížení a operativnost osob pečujících o městskou zeleň a současně dá městské části do rukou nástroj pro její efektivní správu.

> „Tento jedinečný online hackathon přinesl řadu cenných podnětů a inovativních nápadů, které bychom společně s dalšími partnery rádi uvedli do praxe. Účastníci UniHacku řešili výzvy týkající se pěti témat: město sloužící lidem, vzdělávání pro budoucnost, proměna a stabilizace firem, umělá inteligence a využití potenciálu dat a chytřejší zdravotnictví,“ doplnil k hackathonu Jaromír Beránek, zastupitel hlavního města Prahy a předseda jeho Výboru pro IT a Smart City.

Informace o dalších oceněných UniHack naleznete na oficiálních stránkách studentského hackathonu [unihack.cz.](https://www.unihack.cz/)
