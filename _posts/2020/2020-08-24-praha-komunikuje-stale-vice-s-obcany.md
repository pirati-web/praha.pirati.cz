---
date:         2020-08-24
tags:         
 - informatika
title:        "Praha dále zlepšuje komunikaci s občany, a to pomocí webu Pragozor.cz a mobilní aplikace Změnte.to"
image: 	      8hrib.jpg
author:       MHMP
---

Pražští radní dne 24. srpna 2020 prodloužili provoz mobilní aplikace Změňte.to městskou společností Operátor ICT. Ta bude zajišťovat i rozvoj mobilní aplikace a po třech měsících bude nastavení služby vyhodnoceno. Radní zároveň rozhodli o vytvoření nového webu Pragozor.cz, jehož cílem je jednoduchou formou přiblížit obyvatelům Prahy problematiku zpracování městských dat a jejich používání pro každodenní řízení města. Tímto způsobem podporuje město obousměrnou komunikaci mezi občany a městem pomocí moderních technologií.

> „Aplikace Změňte.to je skvělý způsob, jak se mohou občané aktivně zapojit do zvelebování našeho města. Pokud někde uvidí nějaký nedostatek, třeba poničenou lavičku, nesvítící lampu nebo schnoucí zeleň, stačí problém během chvíle nahlásit přes aplikaci a my ho vyřešíme. Nově máme také lepší zákonné nástroje k odtahování autovraků, tak je také neváhejte do aplikace zaznamenávat. Postaráme se o jejich odtažení,” vysvětluje primátor Prahy Zdeněk Hřib.

Upravená verze pražské mobilní aplikace Změňte.to je opět v provozu od července loňského roku a všem obyvatelům a obyvatelkám hlavního města slouží jako jedinečný komunikační kanál směrem k pražské samosprávě a městským organizacím. Aplikace [Změňte.to](https://zmente.to/) umožňuje jednoduchým způsobem nahlásit nedostatek v městském prostoru či předat zpětnou vazbu. Mobilní aplikace Změňte.to je dalším krokem k otevírání města a k využívání dat pocházejících ze zpětné vazby od občanů pro lepší správu Prahy.

>„Jsme rádi, že OICT bude i nadále provozovat portál Změňte.to. Jedná se o jedinečný příklad účasti obyvatel města na jeho správě. Podněty směrem k hlavnímu městu mohou Pražané prostřednictvím webové stránky nebo mobilní aplikace Změňte.to lokalizovat přímo na mapě, připojit fotku a s krátkým komentářem během chvíle odeslat. Zároveň aplikace poskytuje funkci integrační platformy, kde se shromažďují podněty vztahující se k různým oblastem fungování města,“ dodává k rozhodnutí Rady Michal Fišer, generální ředitel OICT.

Zároveň dnes Rada rozhodla o zprovoznění webu Pragozor.cz, který bude vycházet z úspěšného projektu OICT  „Datová platforma hlavního města Prahy Golemio“. Záměrem webu Pragozor.cz je velice jednoduchou, čitelnou a srozumitelnou formou ukázat Pražanům, jak jsou data, která má město k dispozici, propojena s jejich každodenním životem.

> „Chytré město je takové, které je řízené na základě dat. Tato data si ale nechceme nechávat jen pro sebe. Věříme totiž, že přehledné informace o našem městě ocení i Pražané. Proto pro ně připravujeme Pragozora. Jedná se o populárně naučnou stránku s mnoha často nečekanými zajímavostmi o Praze. Web je navíc pěkně srozumitelný, vytvořený v příjemném designu a doplněný o hravé ilustrace. Díky tomu s ním budou moci pracovat třeba i školáci nebo rodiče s dětmi,” dodává Zdeněk Hřib.

Hlavní stránka připravovaného webu nabídne přehledné vizualizace několika oblastí týkajících se běžného života Pražana: bydlení, městská hromadná doprava, individuální automobilová doprava, oblast životního prostředí, hospodaření s odpady, bezpečnost, turismus či v neposlední řadě nové formy mobility v české metropoli.

> „V první fázi projektu připravíme asi 100 vizualizací, z nichž necelá šedesátka bude statických. To znamená aktualizovaných čtvrtletně či na roční bázi. Zbylá čtyřicítka poté bude dynamická a bude se jednat o živá data napojená na datové zdroje obsažené v datové platformě Golemio,“ upřesňuje datové vizualizace Pragozor.cz Michal Fišer. 

Projekt Pragozor.cz bude kontinuálně rozvíjen a budou do něj postupně přidávána data z datové platformy Golemio. Webovými stránkami návštěvníky provede postava Pragozora inspirovaná Rabi Löwem, který bude používat postavu Golema k prozkoumání a objevování zajímavých dat a čísel o české metropoli.

 
