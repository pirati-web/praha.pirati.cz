---
date:         2020-02-25
tags:         informatika
title:        "Praha bude spolupořádat kongres ICGAI"
image: 	      posts/0hrib.jpg
author:       MHMP
---

Rada hl. m. Prahy dnes schválila, že se město bude podílet na organizaci mezinárodního kongresu ICGAI (International Congress for the Governance of Artificial Intelligence 2020). Jeho tématem bude regulace a etika umělé inteligence. Očekává se až 450 účastníků z řad předních vědců, politiků i zástupců světových institucí, které se zabývají umělou inteligencí, jejím vývojem a dopady na život lidí.

> „Etika a regulace umělé inteligence stojí nyní v centru pozornosti odborníků i laické veřejnosti, proto je skvělé, že se do řešení takto klíčových otázek můžeme jako Praha aktivně zapojit. Naším cílem je být protiváhou k čínskému přístupu, který zneužívá umělou inteligenci ke šmírování svých občanů a ukázat, že umělá inteligence má svoje místo i v demokratickém světě například jako nástroj kontroly práce politiků nebo jako způsob jak předvídat nejrůznější hrozby. Kongres beru také jako příležitost, kde podpořit a zviditelnit naše odborníky v mezinárodním prostředí a jak posílit vnímání Prahy jakožto ekonomického centra regionu,“ uvádí Zdeněk Hřib, primátor hl. m. Prahy.

Hlavním speakerem kongresu bude Michael Møller, bývalý ředitel Organizace spojených národů. Další mluvčí jsou z řad předních expertů na umělou inteligenci, zúčastní se například profesor Yaleovy univerzity v USA Wendell Wallach.

Praha na organizaci kongresu spolupracuje s Carnegie Council for Ethics in International Affairs se sídlem v New Yorku. Do příprav se také intenzivně zapojí pražský spolek [prg.ai](http://prg.ai/), který sdružuje komunitu zabývající se umělou inteligencí. Spolek byl založen v roce 2019 hl. m. Prahou, Akademií věd ČR a předními českými univerzitami ČVUT a UK. 

> „V minulém týdnu představila Evropská komise [Bílou knihu o umělé inteligenci](https://ec.europa.eu/czech-republic/news/200219_digitaleu_cs), která si klade za cíl posunout Evropu na špičku v tomto oboru při respektování důležitých etických principů. Hlavní město Praha tento dokument reflektuje a prostřednictvím spolku [prg.ai](http://prg.ai/) se podílí na dalších krocích při utváření regulatorního rámce, a to zejména s ohledem na ochranu osobních dat a svobody občanů, což jsou i priority Pirátské strany. I proto jsme velmi rádi, že hostitelstvím konference ICGAI přispěje Praha k dalším diskusím; ostatně tématu hard law a soft law v oboru umělé inteligence, tedy závazným právním předpisům a těm nevynutitelným, bude věnován celý samostatný blok,“ uvádí Jaromír Beránek, předseda Výboru pro IT a Smart City hl. m. Prahy.

Spolupráce na přípravě kongresu přirozeně navazuje na dosavadní aktivity, které Praha směrem k podpoře rozvoje umělé inteligence učinila. Kongres se bude konat 16. - 18. dubna 2020 v reprezentativních prostorách Národního muzea. Více informací na webových stránkách kongresu: [https://icgai.org/](https://icgai.org/).


