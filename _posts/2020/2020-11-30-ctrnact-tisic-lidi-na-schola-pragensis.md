---
date:         2020-11-30
tags:         
 - školství
title:        "Živé vysílání v režii středoškoláků na veletrhu Schola Pragensis on-line 2020 vidělo přes 17 tisíc lidí"
image: 	      vitsimral5.jpg
author:       MHMP
---

Jubilejní 25. ročník veletrhu vzdělávání Schola Pragensis, který představil 197 středních a vyšších odborných škol z Prahy a středních Čech, se poprvé v historii konal pouze virtuálně. Živé vysílání organizovali středoškoláci a od 26. do 28. listopadu jej zhlédlo více než 17 tisíc originálních diváků. Nové webové stránky Praha Školská, jejichž součástí je i online veletrh Schola Pragensis, navštívilo za tři dny téměř 10 tisíc lidí. Přehlídka bude pokračovat na internetu do konce února příštího roku, nabídne například on-line poradny s kariérními poradci, podcasty a další zajímavé informace z pražského školství.

> „Věřím, že díky Schole Pragensis bude rozhodování deváťáků na jakou školu jít, o něco jednodušší. Zájemci o studium na středních a vyšších odborných školách obdrží dostatek informací o tom, kam jejich další kroky budou směřovat. Letošní on-line ročník ukázal, že když studenti středních škol dostanou důvěru, zvládnou i velmi náročnou profesionální práci,“ řekl radní hl. m. Prahy pro oblast školství Vít Šimral. A zároveň doufá, že letošní produkční tým svým příkladem namotivuje i ostatní, aby se počet studentů a škol zapojených do produkce veletrhu příští rok ještě zvýšil.

Od čtvrtka také funguje nový web o vzdělávání v metropoli – Praha Školská. „Kromě samotné Scholy Pragensis se studenti budou podílet na dalším rozvoji permanentního webu [prahaskolska.eu](https://prahaskolska.eu), který budeme postupně budovat a doplní trojici již existujících magistrátních domén [prahasportovni.eu](https://prahasportovni.eu) a [prahavolnocasova.eu](https://prahavolnocasova.eu),“ doplnil radní Šimral.

Každá střední škola se na nových webových stránkách Scholy Pragensis prezentuje takzvanou Kartou školy, která obsahuje informace o vyučovaných oborech, průvodní video a fotogalerii. Další školy, jež se veletrhu neúčastnily, mohou své prezentace v případě zájmu postupně na webové stránky přidávat.

Organizaci veletrhu Schola Pragensis on-line 2020 zajišťovala Smíchovská střední průmyslová škola a gymnázium ve spolupráci se Střední průmyslovou školou sdělovací techniky a Pražským inovačním institutem (PII).

Středoškoláky a realizační tým podle ředitele Smíchovské střední průmyslové školy Radko Sáblíka nyní čekají ještě další tři měsíce práce na veletrhu. I poté by se měla škola významně podílet na dalším rozvoji webu www.prahaskolska.eu. 

> „Chtěl bych smeknout hned dvakrát. Zaprvé před vedením Prahy, které mělo odvahu tak velkou akci svěřit do rukou středoškoláků či čerstvých absolventů středních škol. Zadruhé smekám před nimi, jak celou akci zvládli. Nadšený jsem z toho, jak výbornou partu vytvořili, kdy nikdo neřešil, zda je z gymnázia či technické školy, zda je již absolvent či student střední školy,“ reagoval ředitel Sáblík.

Projekt Schola Pragensis on-line 2020 vznikl v šibeničním termínu za necelé dva měsíce. V takové lhůtě by podle ředitele PII Bohumila Kartouse měli i profesionálové co dělat, aby zvládli projekt připravit. 

> „Když uvážím, že větší část přípravy a realizace ležela na středoškolském studentském týmu, pak jde o skvělý úspěch. Vypovídá to o potenciálu středoškoláků, kteří v mnoha ohledech dospělé svými dovednostmi převyšují, zejména dovednostmi práce s digitálními nástroji. Díky důvěře politické reprezentace se podařilo ukázat, jak může vypadat vzdělávání ve 21. století: Learning by doing,” zdůraznil ředitel PII Kartous.

Pražský inovační institut poskytoval podporu zejména při tvorbě webu, při komunikaci na sociálních sítích a ve spolupráci s pražským magistrátem také zajišťoval PR. Ředitel Kartous považuje úspěšný začátek veletrhu zároveň za dobrý start portálu Praha Školská, na němž budou moci obyvatelé Prahy nacházet užitečné a inspirativní informace o vzdělávání na území hlavního města.

> „Veletrh vzdělávání Schola Pragensis 2020 měl nový začátek, získal nový rozměr, přinesl nové příležitosti a měl nový realizační tým. Všechno „fyzické“ je pro letošní veletrh Schola Pragensis nové – co zůstává stejné je jeho myšlenka a cíle,“ dodal Pavel Dvořák, specialista koncepce školství a dalšího vzdělávání pražského magistrátu. 25. ročník Scholy Pragensis se tak podle něj zapíše do historie veletrhu svou stoprocentní digitalizací a zcela novým virtuálním přístupem.

Rozcestník na veškeré komunikační platformy veletrhu Schola Pragensis 2020 se nachází i na tradiční webové stránce www.scholapragensis.cz. Kromě prezentace škol na internetu mohou všichni zájemci o vzdělávání v pražských školách stahovat také aplikaci pro mobilní telefony s operačním systémem Android i iOS. Aplikace obsahuje informace o vzdělávací nabídce jednotlivých vystavovatelů – škol, ale také dalších institucí působících v Praze.

Aplikace ke stažení do mobilního zařízení je k dispozici zde:

* [https://apps.apple.com/cz/app/schola-pragensis/id1527732959?l=cs](https://apps.apple.com/cz/app/schola-pragensis/id1527732959?l=cs)
* [https://play.google.com/store/apps/details?id=com.pragensis&hl=cs](https://play.google.com/store/apps/details?id=com.pragensis&hl=cs)
