---
date:         2020-11-24
tags:         
 - školství
title:        "Jubilejní veletrh vzdělávání Schola Pragensis začíná ve čtvrtek. Startuje i nový web Praha Školská"
image: 	      vitsimral2.jpg
author:       MHMP
---

Rozhovory, debaty s odborníky i poradnu pro diváky nabídnou tři dny živého vysílání 25. ročníku veletrhu vzdělávání Schola Pragensis. Jubilejní přehlídka pražských středních a vyšších odborných škol začne již tento čtvrtek 26. listopadu v 10:00 hodin a poprvé v historii se uskuteční pouze na internetu. Žáci, rodiče a učitelé ji najdou na nové webové adrese [www.scholapragensis.online](https://prahaskolska.cz/schola-pragensis/). Vysílání potrvá až do soboty 28. listopadu a přinese bohatý program. Tím ale veletrh neskončí. Aktivní bude až do konce února příštího roku.

Do veletrhu se dosud zapojilo celkem 197 středních a vyšších odborných škol z Prahy a středních Čech, jež se budou na webových stránkách prezentovat zájemcům o studium, kteří se rozhodují, na jaké škole budou pokračovat. 

> „Považujeme za zásadní, aby pandemie měla na vzdělání dětí a mládeže co nejmenší negativní dopad. Zájemci o studium na středních a vyšších odborných školách musejí mít dostatek informací, aby se na jejich základě mohli správně rozhodnout o svém dalším směřování. Oceňuji proto, že veletrh Schola Pragensis tyto informace nabídne i letos, a to v online podobě,“ uvedl primátor hl. m. Prahy Zdeněk Hřib. 

Živé vysílání začne ve čtvrtek v 10:00 hodin v prostorách rezidence pražského primátora, další vstupy se budou vysílat i ze studentského studia Panská, které provozuje Střední průmyslová škola sdělovací techniky. Její studenti a absolventi se společně se Smíchovskou střední průmyslovou školou z Prahy 5 na přípravě veletrhu podílejí.

Spolu s veletrhem Schola Pragensis se ve čtvrtek také spustí i nové webové stránky [prahaskolska.eu](https://prahaskolska.cz/), které doplní dvě magistrátní domény [prahavolnocasova.cz](https://prahavolnocasova.cz/) a [prahasportovni.eu](https://prahasportovni.eu/). 

> „U všech těchto tří domén pracujeme na jejich sjednocení se zakončením eu, aby to bylo Pražanům co nejlépe zapamatovatelné. Praha školská bude pro žáky, rodiče, učitele, ale i pro veřejnost takovým průvodcem, jak vypadá školství v Praze, které hlavní město zřizuje. Po zahájení Scholy Pragensis online budou na stránkách přichystány pro návštěvníky prezentace škol, videa a podcasty,“ řekl radní hl. m. Prahy pro oblast školství Vít Šimral.

Třídenní [program](https://scholapragensis.prahaskolska.cz/program.pdf) je rozdělen do jednotlivých bloků tak, aby diváci mohli i prostřednictvím internetu být v přímé interakci s hosty. Budou tedy mít možnost klást dotazy a účastnit se debat. „Program živého vysílání jsem se snažil sestavit tak, aby žáci a jejich rodiče získali co možná nejširší přehled o různých vzdělávacích cestách, po kterých se mohou budoucí středoškoláci vydat. Rady jim poskytnou odborníci z kariérového poradentství, psychologie či odborníci z akademické sféry a z profesních sdružení. Ale vystupovat budou i ředitelé, absolventi a studenti středních škol. Účastníků rozhovorů a besed se napřed budou ptát moderátoři ve studiu a poté přijde čas na otázky od diváků. Věřím, že práci středoškolských studentů na letošním ročníku hosté i diváci ocení, a věřím, že se akce povede, včetně jejího pokračování až do konce února příštího roku,“ popsal ředitel Smíchovské střední průmyslové školy Radko Sáblík, který přípravy online veletrhu koordinuje.

Ve čtvrtek dopoledne veletrh slavnostně zahájí pražský primátor Zdeněk Hřib, radní hl. m. Prahy pro oblast školství Vít Šimral, ministr školství Robert Plaga i senátor Jiří Drahoš. Návštěvníci poté budou moci zhlédnout i debatu kariérních poradců Andrey Csirke a Martina Ševčíka. Rozhovory se dále uskuteční s odborníky z oblasti vzdělávání, jako je například ústřední školní inspektor Tomáš Zatloukal nebo školní psycholožka Nora Jakobová. Studenti budou zpovídat také své kolegy – předsedu Středoškolské unie Viktora Schilkeho nebo předsedu Pražského středoškolského sněmu Jakuba Rychlého.

Páteční program nabídne mimo jiné rozhovor s generálem Petrem Pavlem, viceprezidentkou Svazu průmyslu a dopravy ČR Milenou Jabůrkovou či rozhovory s aktéry v odborném vzdělávání - učitelem SOU Jaroslavem Ryjáčkem nebo s Lucií Kosovou, pracovnicí Národního úřadu pro kybernetickou a informační bezpečnost. Odpoledne bude patřit ředitelům středních škol a diskuzi představitelů a zástupců studentů tří vzdělávacích středoškolských směrů – gymnázií, průmyslových škol a učilišť – o tom, jaké klady přináší absolventům jejich škol zvolený směr vzdělávání.

V sobotu se online návštěvníci seznámí například s Andreou Vedralovou, zakladatelkou Škola Můj projekt v bloku alternativního vzdělávání, místopředsedou MENSA Tomášem Blumesteinem a dalšími plány Scholy Pragensis.

Každá střední škola se na nových webových stránkách Scholy Pragensis prezentuje takzvanou Kartou školy, která bude obsahovat informace o vyučovaných oborech, průvodní video a fotogalerii. 

> „Nové webové stránky jsou v podstatě pojaty podle hesla „V jednoduchosti je síla“. Jednoduchý a přehledný design stránek je rozčleněn na jednotlivé karty škol. Každá karta školy obsahuje veškeré podstatné informace pro zájemce o vzdělávání. Stránky tak nabízí multimediální i textový obsah tak, aby vše podstatné bylo na jednom místě a obsah byl přehledný u jakékoliv školy, která je na novém webu uvedena,“ dodal Pavel Dvořák, specialista koncepce školství a dalšího vzdělávání pražského magistrátu.

Veletrh Schola Pragensis představuje rovněž jedinečné školy na území České republiky či česko-německé bilingvní gymnázium působící v německé Pirně. Rozcestník na veškeré komunikační platformy veletrhu Schola Pragensis 2020 bude rovněž na tradiční webové stránce [www.scholapragensis.cz](http://www.scholapragensis.cz/). Kromě prezentace škol na internetu mohou všichni zájemci o vzdělávání v pražských školách stahovat zcela novou aplikaci pro mobilní telefony s operačním systémem Android i iOS. Aplikace obsahuje informace o vzdělávací nabídce jednotlivých vystavovatelů – škol, ale také dalších institucí působících v Praze.
