---
date:         2020-03-11
tags:         školství koronavirus
title:        "Do pražských škol dnes nepřišlo téměř 177 tisíc žáků. Rodiče, kteří musí s dětmi zůstat doma, dostanou potvrzení elektronicky"
image: 	      posts/poctyzaku.jpg
author:       MHMP
---

Do pražských základních, středních a vyšších odborných škol dnes kvůli mimořádnému opatření ministerstva zdravotnictví nepřišlo téměř 177 000 žáků. Hlavní město společně s městskými částmi, církvemi a soukromým sektorem zřizuje celkem 498 škol těchto typů. Primátor Zdeněk Hřib se v úterý večer dohodl s ministryní práce a sociálních věcí Janou Maláčovou, že potvrzení pro zaměstnavatele mohou školy rodičům, kteří musí s dětmi zůstat doma, vystavovat elektronicky.

> „Elektronické vystavení potvrzení výrazně ulehčí situaci rodičům i školám. Jsem rád, že paní ministryně poskytla v této věci součinnost,“ uvedl primátor Zdeněk Hřib.

Pro zaměstnavatele bude elektronické potvrzení dostatečné, originál budou muset doložit dodatečně. Hlavní město se však snaží dosáhnout toho, aby nebylo potřeba originál předkládat vůbec.

Kvůli mimořádným opatřením ministerstva zdravotnictví včera odpoledne zasedla také Bezpečnostní rada hlavního města Prahy, která ministerská opatření vzala na vědomí. Bezpečnostní rada hlavního města Prahy pro tuto chvíli nedoporučila uzavření základních uměleckých škol, domů dětí a mládeže, ani mateřských škol, jeslí a dětských skupin.

Doporučení bezpečnostní rady se ale týká domácí výuky. Školy a učitelé by měli žákům připravit domácí výuku a pravidelně jim zasílat učivo a úkoly. Započaté lyžařské turnusy a školy v přírodě by na základě doporučení pražské bezpečnostní rady měly školy dokončit. Vzhledem k nižšímu pohybu žáků v MHD vzala Bezpečnostní rada hlavního města na vědomí informaci, že budou zrušeny školní linky.

Celkem se mimořádné opatření ministerstva zdravotnictví týká 176 786 žáků a 498 škol na území města. V Praze je pak dalších 43 180 dětí ve 428 mateřských školách. 
