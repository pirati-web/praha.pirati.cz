---
date:         2020-05-05
tags:         bydlení koronavirus informatika
title:        "Datová platforma Golemio zveřejňuje data týkající se dopadu epidemie koronaviru na realitní trh v Praze"
image: 	      posts/golemio2.jpg
author:       Adam Zábranský
---

Datová platforma hlavního města Prahy Golemio, kterou provozuje městská společnost Operátor ICT, zveřejnila analýzu týkající se dopadu současné epidemie COVID-19 na realitní trh v Praze. Analýza přináší cenná data, která umožní pokračování kvalifikované a informované diskuze na téma sdílené ekonomiky a sdíleného bydlení v hlavním městě.

Analytici a analytičky datové platformy Golemio analýzu zpracovali na základně dat poskytnutých realitním portálem Sreality.cz a dat týkajících se sdíleného ubytování Airbnb od serveru Blahobyty.cz.

> „Jsem rád, že naše datová platforma Golemio zveřejnila další analýzu věnující se mimo jiné krátkodobým pronájmům v Praze. Chceme, aby bylo co nejvíce našich rozhodnutí založeno na tvrdých datech, zejména pokud se bavíme o poskytování krátkodobých ubytovacích služeb, které je na datech vlastně postaveno. Jasná pravidla sdílené ekonomiky jsou pro nás prioritou jak na pražské úrovni, tak na úrovni celostátní, a to především s ohledem na současnou situaci ovlivněnou epidemií koronaviru,“ ocenil analýzu primátor hlavního města Prahy Zdeněk Hřib.

Radní pro bydlení a transparentnost Adam Zábranský ke zveřejněné analýze dodává: 

> „Chceme, aby byty byly využívány primárně za účelem dlouhodobého bydlení, protože k tomu byly postaveny. Je zřejmé, že poskytování krátkodobého ubytování v bytech má negativní dopad na dostupnost bydlení, minimálně v širším centru města. Budeme se snažit, aby co nejvíce bytů dlouhodobě zůstalo na trhu s bydlením a nevrátily se na trh s ubytovacími službami. Vytváříme například model sociální realitní agentury, kdy město bude působit v roli partnera pro soukromé majitele bytů a bude jim poskytovat určité garance, aby byli ochotní pronajímat byty potřebným za dostupné ceny.“

Na základě získaných dat věnujících se pronájmům a prodejům nemovitostí přes portál Sreality.cz a krátkodobých ubytování přes platformu Airbnb byl vytvořen dashboard, který mimo jiné nabízí data týkající se počtu nových nabídek či vývoje cen za pronájem v Praze. Datová analytička Golemia Martina Paříková ke zveřejněnému dashboardu dodává: 

> „Je zřejmé, že nabídky Airbnb nyní přestávají přibývat. Naopak se volné byty a domy, které byly dříve pronajímány přes Airbnb, již přesouvají ke klasickým pronájmům. Například na Praze 1 přibývalo v lednu a únoru méně než 100 nových nabídek pronájmů týdně, na přelomu března a dubna se toto číslo vyšplhalo na 309 nových nabídek během jednoho týdne.“

Z analýzy dat Sreality.cz rovněž vyplývá, že medián cen nových pronájmů bytů v týdnu od 13. dubna 2020 se například oproti poslednímu únorovému týdnu na Praze 1 snížil o 20 %. Cena pronájmu z 388 Kč za m2 klesla na 309 korun za čtvereční metr. Co se týče krátkodobých pronájmů přes Airbnb, zde bylo v Praze letos v březnu 15 000 pobytů, co je méně než polovina oproti březnu loňského roku, kdy bylo uskutečněno 32 000 pobytů.

Datová platforma představuje jednu z šesti klíčových oblastí koncepce Smart Prague do roku 2030. 

> „Chytré město je pro nás především město přívětivé pro lidi a věříme, že využívání nových technologií v městském prostředí má primárně sloužit Pražanům. Datovou platformu proto vnímáme jako srdce chytré Prahy, které čerpá a sdružuje dostupná městská data, ale také je poskytuje dále a obohacuje přehlednými vizualizacemi a analýzami. Ty pak slouží nejen široké veřejnosti, médiím, akademikům či vývojářům, ale významně také těm, kteří o budoucnosti města rozhodují,“ uvedl Michal Fišer, generální ředitel společnosti Operátor ICT, a.s., pod kterou projekty Smart Prague, včetně datové platformy Golemio, spadají.

Přehledný dashboard obsahující data z pražských městských obvodů je volně dostupný na webových stránkách Golemia. Na stránkách datové platformy hlavního města Prahy si rovněž můžete prohlédnout i další data vyhodnocující dopady koronaviru na život v Praze. Například data týkající se aktivace kuponů v aplikaci PID lítačka (pokles o 70 %), obsazenosti P+R parkovišť (pokles z 80 % na současných 13 %), spotřebě elektřiny v městských budovách (pokles o 37 %) či intenzity cyklistické dopravy v hlavním městě (více než dvojnásobný nárůst oproti loňskému roku). 
