---
date:         2020-03-24
tags:         zdravotnictví koronavirus
title:        "Šijete roušky? Praha je společně s Českým červeným křížem doručí potřebným"
image: 	      posts/rousky.jpg
author:       MHMP
---

Nedostatek roušek zvedl mimořádnou vlnu solidarity - lidé si je šijí doma a nabízejí je svým spoluobčanům. Roušky je ale potřeba sterilizovat a efektivně distribuovat. Hlavní město Praha a Český červený kříž proto otevírají sběrné místo na Mariánském náměstí v Praze 1, kam mohou Pražané ručně vyráběné roušky nosit. Po sterilizaci je budou dobrovolníci roznášet seniorům, do zdravotnických zařízení, léčeben a dalším potřebným. Akce začíná ve čtvrtek 26. března.

> „Vážíme si aktivity Pražanů, kteří se snaží pomoct ostatním. Klíčové je však dostat ochranné prostředky bezpečně k lidem, kteří je potřebují. Český červený kříž proto s Prahou roušky sbírá, sterilizuje a proškolení dobrovolníci je distribuují. Sterilizace roušek probíhá v Nemocnici Na Františku,“ uvádí primátor Zdeněk Hřib.

Roušky je možné nosit do stanu Českého červeného kříže na Mariánském náměstí každý den od 9:00 do 18:00 hodin. Přijímají se roušky ze stoprocentní bavlny, ideálně bez gumiček, což však není podmínkou. Následně budou roušky sterilizovány v k tomu určených zařízeních, zabaleny a distribuovány potřebným. V případě dílen či jednotlivců, kteří jsou schopni dodávat roušky pravidelně a ve větším množství, je možné dohodnout s Českým červeným křížem individuální převzetí.

> „Jednorázové roušky slouží především zdravotníkům a Integrovanému záchrannému systému. Pro ostatní jsou vhodnější bavlněné roušky, neboť lidé zpravidla nemají možnost po několika hodinách nošení roušku odhodit do infekčního odpadu a nasadit si novou. Mám radost, že můžeme využít nejlepší české vlastnosti a zapojit stovky lidí i organizací, kteří látkové roušky šijí. Češi ukazují, že jsou schopni vlastními silami zvládnout i zcela mimořádné události. Za to všem moc děkuji. Látkové roušky mimochodem dokonale naplňují představu o fungování cirkulární ekonomiky,“ říká náměstek primátora pro bezpečnost Petr Hlubuček.

> „Roušky budou směřovat lidem, kteří je potřebují nejvíce – pracovníkům sociálních služeb, seniorům, lidem s postižením, příslušníkům Integrovaného záchranného systému a dalším. Distribuce bude probíhat na vybraných místech v Praze, zároveň je budou roznášet dobrovolníci Českého červeného kříže,“ upřesňuje radní hl. m. Prahy pro sociální oblast Milena Johnová.

Používání roušek efektivně zpomaluje šíření koronaviru a dalších infekcí. Je však potřeba dodržovat základní pravidla - jednorázové roušky se nesmí používat vícekrát a nejpozději po dvou hodinách je třeba je vyměnit. Látkové roušky je po zvlhnutí nutné přeprat ve vodě o teplotě minimálně 60 stupňů, optimálně pak 90 stupňů, a poté přežehlit.

Hlavní město také zřídilo jednotnou webovou stránku, kde mohou lidé najít více informací o onemocnění COVID-19 a různých opatřeních, detaily naleznete na: [http://prahadrzispolu.cz/](http://prahadrzispolu.cz/).

Ilustrační fotografie a vizuál pro veřejnost naleznete zde: [https://drive.google.com/drive/folders/1u07PObG7cH6QPAkhSTcRGXNG8bpQXeIB?usp=sharing](https://drive.google.com/drive/folders/1u07PObG7cH6QPAkhSTcRGXNG8bpQXeIB?usp=sharing)
