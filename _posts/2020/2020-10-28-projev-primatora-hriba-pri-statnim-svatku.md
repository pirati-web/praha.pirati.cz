---
date:         2020-10-28
tags:         
 - projev
title:        "Projev primátora MUDr. Zdeňka Hřiba k oslavám 28. října"
image: 	      0hrib.jpg
author:       Zdeněk Hřib
---

Vážení Pražané, občané,

zdravím Vás u příležitosti výročí vzniku Československa. Zdravím vás do doby, která je teď pro nás bohužel nesmírně těžká. Mnoho z vás zažívá obavy o své zdraví, o zdraví svých blízkých nebo svých dětí, o své živobytí, o svou osobní i profesní budoucnost. Koronavirus je totiž skutečnou hrozbou, která se dotkne více či méně každého z nás.

Naše republika čelila už mnoha výzvám. Ať už to byla epidemie španělské chřipky, hospodářské krize, druhá světová válka nebo několik desetiletí trvající totality. V novém tisíciletí jsme mysleli, že už jsou podobné pohromy minulostí. Umím si představit, že třeba pro mladé lidi, kteří se narodili do bezpečného svobodného světa, musí být dnešní situace obtížně snesitelná.

Před nebezpečím koronaviru ale nesmíme zavírat oči a nesmíme ho zlehčovat. Když ne kvůli nám samotným, tak alespoň kvůli lidem, kteří teď na jednotkách intenzivní péče bojují o přežití, nebo kvůli zdravotníkům, kteří se o ně teď na hranici vlastních sil starají, a riskují tím také vlastní zdraví.

Jejich nasazení a obětavost, kterou vidím i teď tady při službě v nemocnici na vlastní oči, může být pro nás všechny inspirací. Překonejme také my ostatní vlastní pohodlí a pojďme se alespoň dočasně uskromnit. Jen tak můžeme tuhle situaci zvládnout. Pokud se cítíme silnými, využijme svou sílu k pomoci těm slabším a ohroženým. Buďme k sobě ohleduplní, naslouchejme odborníkům a dodržujme platná opatření, i když je vydali lidé, se kterými jinak nesouhlasíme.

Naše země zatím všechny krize překonala a překonáme i tuto, to je jisté. Aby to bylo co nejrychleji, bez zbytečných škod a abychom to zvládli se ctí, potřebujeme všichni vzájemně spolupracovat a být si nápomocní.

O tuto dobrou vůli Vás prosím a moc Vám za ni děkuji.

Přeji Vám pevné zdraví!

MUDr. Zdeněk Hřib
