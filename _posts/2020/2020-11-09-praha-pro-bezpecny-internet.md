---
date:         2020-11-09
tags:         
 - informatika
title:        "Praha posedmé podpoří osvětový projekt „Kraje pro bezpečný internet“"
image: 	      0hrib.jpg
author:       MHMP
---

Projekt „Kraje pro bezpečný internet“, který se uskutečňuje pod záštitou Asociace krajů ČR, zvyšuje informovanost nejen o rizicích internetu, ale i možnostech prevence a pomoci široké veřejnosti. Praha, podobně jako dalších 13 krajů v České republice, poskytne tomuto projektu dotaci ve výši 50 tisíc korun. Letošní ročník byl zahájen 15. září 2020 a končí 28. února 2021.

Pražští radní na pondělním zasedání schválili, že hlavní město i letos podpoří edukativní kampaň „Kraje pro bezpečný internet“, v rámci níž každoročně vznikají kurzy, on-line kvízy a videospoty určené nejen dětem, ale i rodičům, pedagogům a odborné i laické veřejnosti. Vzdělávací aktivity se týkají například tématu kyberšikany, nelegálního obsahu na internetu nebo nebezpečí spojených s používáním mobilních telefonů. 

> „Naše děti nyní kvůli pandemii koronaviru tráví online více času, než kdy jindy. Mobily, počítače a internet jsou přirozenou součástí jejich životů. Vést veřejnost od nejútlejšího věku k zodpovědnému chování na internetu a posilovat mediální gramotnost je zásadní. Zvlášť v době, kdy do veřejného prostoru prosakují nejrůznější dezinformace podrývající soudržnost společnosti,“ řekl primátor hlavního města Prahy Zdeněk Hřib.

Do projektu se kromě všech krajů zapojily jako partneři také Policejní prezidium ČR, Ministerstvo vnitra ČR nebo sdružení CZ.NIC, které je českým zástupcem v projektu Safer Internet, a jiné komerční subjekty. Hlavní město poskytne kampani 50 tisíc korun.
