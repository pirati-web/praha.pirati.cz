---
date:         2020-10-12
tags:         
 - bydlení
title:        "Praha podpoří kontaktní centra pro bydlení. Pomohou lidem ohroženým bytovou nouzí"
image: 	      adam-zabransky-3.jpg
author:       MHMP
---

Hlavní město Praha podpoří kontaktní místa pro bydlení na území městských částí Praha 3 a Praha 7. Radní v pondělí 12. října projednali poskytnutí neinvestiční účelové dotace ve výši přibližně 3,9 milionu korun na personální zajištění provozu těchto míst do konce roku 2022. Materiál bude ve čtvrtek schvalovat zastupitelstvo. 

Kontaktní místa pro bydlení jsou jedním z prioritních nástrojů řešení bytové nouze na území hlavního města. Nabízejí či budou nabízet dávkové, dluhové a právní poradenství, realitní zprostředkování a pomůžou zájemcům se zorientovat v nabídkách bytů nebo vyplnit žádost o byt ve správě městské části nebo magistrátu. Jsou středobodem projektu integrovaného systému řešení bytové nouze, který Praha realizuje od roku 2020 do roku 2022 z dotace z Operačního programu Zaměstnanost.

> „Při řešení příčin i důsledků bezdomovectví se inspirujeme úspěšnými tuzemskými i zahraničními projekty. Kontaktní centra pro bydlení jsou základním prvkem systému řešení bytové nouze například ve Skotsku,” uvedl radní pro oblast bydlení a transparentnosti Adam Zábranský.

Projekt se zaměřuje na osoby ohrožené a potenciálně ohrožené bytovou nouzí, jako jsou například nízkopříjmoví senioři, invalidé nebo rodiče samoživitelé.

Městské části Praha 3 a Praha 7 už dříve deklarovaly ochotu řešit bytovou nouzi ve spolupráci s hlavním městem uzavřením Memoranda o spolupráci při řešení bytové nouze na území hlavního města Prahy. Příspěvek na provoz kontaktních center pro bydlení v budoucnu dostanou i další městské části, které se zapojí do projektu hlavního města. Na území hlavního města je dle odhadů přes 12 tisíc lidí ohrožených závažnou bytovou nouzí.
