---
date:         2020-11-26
tags:         
 - praha
title:        "Až se Pražané ráno probudí, bude už vánoční strom zářit. Noční rozsvícení bude na videu"
image: 	      2roky.jpg
author:       MHMP
---

Kvůli aktuální pandemii koronaviru se v letošním roce slavnostní rozsvícení vánočního stromu na Staroměstském náměstí neuskuteční. Pražané přesto o tuto událost nepřijdou. Video z události bude k vidění na sociálních sítích.

Vzhledem k vládním nařízením, která zakazují shlukování většího počtu osob, bude strom poprvé nasvícen tento víkend v pozdních nočních či brzkých ranních hodinách, kdy je zákaz vycházení. Až se Pražané ráno probudí, bude už smrk rozsvícený. Záznam z rozsvícení potom bude umístěn na sociálních sítích.

> „Z bezpečnostních důvodů jsme bohužel nuceni uspořádat rozsvěcení vánočního stromu bez klasického doprovodného programu. Rád bych poděkoval všem Pražanům za jejich dosavadní zodpovědný přístup v boji s pandemií COVID-19 a požádal je, aby i v případě rozsvěcení vánočního stromu pochopili složitost situace a respektovali vládní opatření. O tradiční zážitek Pražané a fanoušci z dalších českých regionů nepřijdou ani v tomto roce. Pokusíme se ho přenést alespoň formou video záznamu,“ říká primátor Zdeněk Hřib.

Celkově smrk zkrášlí šest kilometrů světelných řetězů, několik set vánočních koulí v modré, bílé a červené barvě nebo čtyřicet světelných hvězd. Strom tak bude svítit v barvách trikolóry. A nebude chybět ani třímetrová špice na vrcholu.

> „Letošní advent budou doprovázet bezpečnostní hygienická opatření. Z tohoto důvodu nebude vánoční strom na Staroměstském náměstí rozsvícen za přítomnosti veřejnosti. Rozsvícení však bude možné zhlédnout na videu. Ani v této mimořádné době však nepodceňujeme ve spolupráci s policií zajištění bezpečnosti na kritických místech v Praze," uvádí náměstek primátora pro bezpečnost Petr Hlubuček.

O podobě nasvícení letos rozhodli lidé při hlasování na sociálních sítích. Bude v našich národních barvách a připomene i letošní stoleté výročí vzniku státních symbolů.

> „V rámci této nelehké doby, jsme zvolili tradiční český stromeček. O podobě nasvícení jsme nechali rozhodnout veřejnost při hlasování na sociálních sítích. Trikolóra má navíc v tomto složitém období jednak symbolicky znázorňovat výzvu společnosti ke sjednocení a zároveň i připomíná letošní výročí 100 let od vzniku oficiálních státních symbolů, včetně státní vlajky,“ připojuje radní Jan Chabr.

Oproti minulým letům nebude mít strom v pravidelných časech žádnou animaci. Nasvícení se tak vrátí k tradičnější podobě českých Vánoc, kdy strom svítil staticky. Druhý menší strom ještě metropole letos umístí na Mariánské náměstí před Novou radnici Magistrátu hlavního města Prahy.

> „I když bude vánoční strom jediným symbolem Vánoc na Staroměstském náměstí a letošní oslavy se budou muset obejít bez doprovodného programu, vnímám to jako příležitost vychutnat si vánoční atmosféru v historickém centru Prahy trochu jinak, než jsme zvyklí, a třeba i více v klidu,“ říká radní hlavního města Prahy pro oblast kultury Hana Třeštíková.

Aktuální epidemiologická situace pravděpodobně neumožní ani uspořádání tradičních vánočních trhů a doprovodného programu na Staroměstském a Václavském náměstí i náměstí Republiky, které bývají v zahraničí každoročně hodnoceny jako jedny z nejlepších na světě. Pokud by to ale aktuální situace umožnila, Praha by zajistila umístění alespoň několika stánků s občerstvením.

Osmnáct metrů vysoký smrk ztepilý doputoval na Staroměstské náměstí z Kamenného Přívozu ve Středočeském kraji v noci z pondělí na úterý. Praha si letos kácení stromu, jeho převoz a zdobení poprvé zajišťuje sama pomocí městské společnosti Technologie hlavního města Prahy (THMP). Zaměstnanci společnosti budou strom na místě zdobit až do pátku.

Po Vánocích poslouží větve stromu jako příjemné zpestření jídelníčku zvířatům v Zoo Praha. Kmen potom zpracují studenti oboru truhlář pražské Střední odborné školy Jarov, kteří z něj vyrobí nábytek do některého z pražských sociálních zařízení. Škola má i vlastní sušárnu a kmen využije do poslední třísky.
