---
date:         2020-10-22
tags:         
 - bydlení
title:        "Primátor Hřib: Od úterý budu pomáhat v jedné z pražských nemocnic jako dobrovolník"
image: 	      hrib-koronavirus.jpg
author:       Zdeněk Hřib
---

Podobně jako mnoho dalších chci v této těžké době nabídnout pomocnou ruku. Lidé v nemocnicích teď potřebují veškerou naši podporu.

Řízení města je zajištěno. Budu se i nadále účastnit jednání krizového štábu i městské rady. Hlavně teď chci ale pomoci a zužitkovat svou lékařskou kvalifikaci. Jsme v tom všichni společně. Bez rozdílu.

Mým cílem je motivovat lidi, kteří mají lékařské vzdělání, ale v oboru podobně jako já nepracují, aby se zapojili a pomohli nemocnicím, které jsou kvůli nedostatku personálu nuceny během současné pandemie covidu-19 omezovat provoz. Pomáhat ale mohou i lidé bez lékařského vzdělání, např. díky kurzu Českého červeného kříže pro dobrovolný pomocný personál nebo skrze darování krevní plazmy s protilátkami. Každá pomoc se teď počítá.

Zdravotníkům ale výrazně ulehčíme práci i daleko jednoduššími kroky. Například tak, že budeme dodržovat aktuální opatření a jednoduchá hygienická pravidla 3R – dezinfekce rukou, nošení roušek a dodržování rozestupů, čímž se zmenší pravděpodobnost nákazy. Buďme se zdravotníky solidární a chovejme se odpovědně. Je to to nejmenší, co může každý z nás udělat pro zachování dostupné lékařské péče.
