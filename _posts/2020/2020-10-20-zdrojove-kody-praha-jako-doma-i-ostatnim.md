---
date:         2020-10-20
tags:         
 - informatika
title:        "Praha nabídne všem městům zdarma zdrojové kódy k IT systému V Praze jako doma"
image: 	      0hrib.jpg
author:       MHMP
---


Hlavní město Praha nabídne prostřednictvím městských společností Prague City Tourism a Operátor ICT (OICT) zdrojový kód k IT systému V Praze jako doma. Zájemci z řad měst a obcí mohou tento systém snadno využít pro přípravu vlastních projektů na podporu ohrožených segmentů tuzemské ekonomiky.

IT systém vyvinula společnost Operátor ICT na základě požadavků oficiální organizace destinačního managementu hl. m. Prahy Prague City Tourism v době jarní krize spojené s pandemií koronaviru. Nyní instalaci IT systému a servisní konzultace mohou využít všechna města zdarma.

> „Propad návštěvnosti se týká nejen Prahy, ale i dalších měst napříč celou Českou republikou. Díky bezplatnému nabídnutí zdrojového kódu k IT systému V Praze jako doma se můžou pražským projektem inspirovat i další města a obce,“ řekl primátor hlavního města Prahy Zdeněk Hřib.

Podle předsedy představenstva Prague City Tourism Františka Cipra se na míru vyvinutý IT systém osvědčil jako velmi efektivní nástroj pro poskytování benefitů. Je uživatelsky velmi přívětivý jak pro turisty, tak pro hotely a atraktivity.

> „Na program V Praze jako doma máme velmi pozitivní ohlasy. Proto jsem ráda, že naše know-how můžeme zdarma nabídnout k využití a dále podpořit cestovní ruch a podnikatele, aby se turisté cítili jako doma i v dalších českých městech a obcích. Praha jako matka měst chce co nejvíce spolupracovat s ostatními městy a vyměňovat si zkušenosti, protože jen díky vzájemné spolupráci koronavirovou krizi a její dopady zvládneme,“ uvedla radní pro oblast kultury a cestovního ruch Hana Třeštíková

Po technologické stránce IT systém připravila a zajišťuje společnost OICT. Po dohodě s hlavním městem a Prague City Tourism nyní nabídne zdrojový kód zástupcům všech měst, která o něj projeví zájem. V blízké budoucnosti chce zdrojové kódy poskytnout jako opensource.

> „OICT se dlouhodobě zabývá zveřejňováním dat z projektů, které v rámci hlavního města Prahy mohou využít například jednotlivé městské části nebo ostatní městské firmy. Současná krize spojená s onemocněním COVID 19 ale postihla samozřejmě celou zemi. Proto jsme se rozhodli poskytnout zdrojový kód k IT systému, prostřednictvím jehož funguje program V Praze jako doma. Za OICT můžu slíbit, že budeme připraveni zájemcům pomoci s jeho úpravami a implementací. Věřím, že se tak podaří alespoň částečně eliminovat škody, které krize napáchala,“ vysvětlil generální ředitel OICT Michal Fišer.

Do programu V Praze jako doma se zapojilo více než 400 ubytovacích zařízení. Návštěvníci mohou využít volné vstupenky na téměř osmdesát turisticky atraktivních míst, jako jsou muzea, galerie nebo jednotlivé pražské památky. Nejčastěji turisté během léta mířili do Zoologické zahrady hl. m. Prahy, na Pražský hrad nebo Petřínskou rozhlednu.
