---
date:         2020-03-12 
tags:         zdravotnictví koronavirus
title:        "Krizový štáb hl. m. Prahy doporučil opatření pro území hl. m. Prahy"
image: 	      posts/8hrib.jpg
author:       MHMP
---

V souvislosti s vyhlášením nouzového stavu v ČR byl aktivován Krizový štáb hlavního města Prahy a sešel se k jednání dnes v 16:00 hodin. Vzal na vědomí vládou vyhlášená mimořádná opatření a navrhl doporučení a opatření pro území hlavního města Prahy.

Z jednání vyplynula nutnost zajistit druhý výjezdový vůz Zdravotnické záchranné služby hl. m. Prahy vyčleněný pro odběr vzorků od pacientů. Organizacím zabezpečujícím chod města je doporučeno přijmout opatření pro zajištění kontinuity funkčnosti, včetně krizových scénářů.

Mezi opatřeními pro území Prahy je např. uzavření zoologické a botanické zahrady a uzavření dalších příspěvkových organizací města jako je Městská knihovna, Galerie hl. m. Prahy a další.

Krizový štáb hl. m. Prahy se obrací na vládu ČR ohledně možností prodloužení pracovní neschopnosti u rodičů dětí, které nemohou navštěvovat školská zařízení, dále možností prodloužení lhůt na vydání občanských průkazů a řidičských průkazů, a zavedení dalších opatření - například dočasného zákazu krátkodobého ubytování v bytech prostřednictvím digitálních platforem.

Členové Krizového štábu hl. m. Prahy se seznámili s dočasnými vnitřními opatřeními na Magistrátu hl. m. Prahy. Mimo jiné bude od 13. března do odvolání uzavřen hlavní vchod do budovy Nové radnice.

### Odkazy 

* [Výstup z jednání krizováho štábu Magistrátu hl. m. Prahy: http://www.praha.eu/file/3115128/Vystup_z_KS_HMP_12_3_2020.pdf](http://www.praha.eu/file/3115128/Vystup_z_KS_HMP_12_3_2020.pdf)
