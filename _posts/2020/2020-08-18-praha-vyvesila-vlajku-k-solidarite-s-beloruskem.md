---
date:         2020-08-18
tags:         
 - zahraničí
title:        "Praha vyvěsila vlajku na podporu svobodné občanské společnosti v Bělorusku"
image: 	      posts/by.jpg
author:       MHMP
---

Hlavní město Praha vyvěsilo historickou červeno-bílou běloruskou vlajku na podporu občanů Běloruska, kteří protestují proti výsledkům prezidentských voleb. Tyto demonstrace doprovázejí nepřiměřené zásahy policie. Pražští radní jsou situací znepokojeni.

> „Stojíme za svobodným Běloruskem a demokratickými hodnotami. Oceňuji, že na vyvěšení historické běloruské vlajky panuje v koalici všeobecná shoda, a tak jsme mohli neprodleně reagovat na aktuální dění. Na podporu běloruských demonstrantů jsme také v pátek a v sobotu nasvítili Petřínskou rozhlednu na červeno-bílo,” řekl primátor Prahy Zdeněk Hřib. 

> „Současná situace v Bělorusku opět ukazuje, že centralizované řízení země, o které se opírají totalitní režimy, je nefunkční a vede k nepřijatelnému potlačování svobody. Totalita v Bělorusku musí skončit a tamní občané musí mít právo rozhodovat o budoucnosti své země. Jednoznačně podporujeme svobodu v Bělorusku,“ zdůraznil Petr Hlaváček, náměstek primátora hl. m. Prahy pro územní rozvoj.

> „Bělorusko je jednou z posledních evropských zemí, kde není demokracie. Rád bych proto apeloval na Evropskou unii, aby se nenechala zastrašit. Evropa by neměla být podrobena nátlakům z východu,“ uvedl radní hl. m. Prahy pro oblast školství, sportu, vědy a podpory podnikání Vít Šimral.

> „Vůči násilí na lidech, kteří chtějí svobodu pro sebe a své děti, nesmíme zůstat lhostejní. Dnešním vyvěšením běloruské vlajky chceme vyjádřit solidaritu a podporu běloruskému lidu na cestě k demokracii,“ řekla radní hl. m. Prahy pro kulturu a cestovní ruch Hana Třeštíková.

Impulsem pro občanské nepokoje v Bělorusku byly nedávné prezidentské volby, které vyhrál dlouholetý prezident Alexandr Lukašenko. Spekuluje se o manipulaci s výsledky hlasování, po jejich vyhlášení proto vyšly do ulic tisíce lidí. Policie zadržela řadu aktivistů a novinářů.
