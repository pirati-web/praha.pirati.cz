---
date:         2020-06-02
tags:         magistrát
title:        "Praha vyhlásila výběrové řízení na pozici ředitel/ředitelka Magistrátu hlavního města Prahy"
image: 	      posts/0hrib.jpg
author:       MHMP
---

Primátor hl. m. Prahy Zdeněk Hřib vyhlásil nové výběrové řízení na místo ředitele nebo ředitelky Magistrátu hl. m. Prahy.  Zájemci o tuto pozici se mohou přihlásit do 30. června. Oznámení o vyhlášení výběrového řízení je vyvěšeno na [úřední desce](https://www.praha.eu/jnp/cz/o_meste/magistrat/deska/index.html?typ=19&odbor=0&strana=1&stranavel=20) Magistrátu hl. m. Prahy.

>„Věřím, že se na tuto zajímavou pozici přihlásí dostatek kvalitních uchazečů. Není to totiž rozhodně nabídka, která by chodila každý den. Jsem přesvědčen, že možnost podílet se na řízení největšího města v České republice bude pro mnohé velkou výzvou. Na všechny uchazeče se těším, v otevřeném výběrovém řízení vybereme toho nejlepšího kandidáta, který bude pro město přínosem,“ uvedl primátor hlavního města Prahy Zdeněk Hřib.

Do výběrového řízení se může přihlásit uchazeč s vysokoškolským vzděláním v magisterském studijním programu s doloženou praxí ve veřejné správě. Předpokládány jsou jak manažerské dovednosti a schopnost samostatného rozhodování a řešení problémů, tak etická a morální integrita spolu s profesionálním přístupem a otevřeností.

Spolu s přihláškou do výběrového řízení je nutné předložit svou vizi fungování Magistrátu hlavního města Prahy v rozsahu maximálně dvě strany A4.

Bližší informace jsou ve zveřejněném oznámení a na stránkách [kariera.praha.eu](https://www.praha.eu/jnp/cz/o_meste/magistrat/kariera/index.html).
