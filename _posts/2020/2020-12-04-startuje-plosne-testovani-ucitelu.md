---
date:         2020-12-04
tags:         
 - školství
title:        "Startuje plošné dobrovolné testování učitelů. Praha zajistila odběrová centra"
image: 	      vitsimral3.jpg
author:       MHMP
---

Ode dneška mají všichni učitelé a další pedagogičtí pracovníci, například vychovatelé, možnost nechat se dobrovolně testovat antigenními testy na přítomnost onemocnění COVID-19. Testování je zdarma a koná se v konkrétních nemocnicích a zdravotnických zařízeních na území Prahy. Od 18. prosince se budou moci nechat otestovat i ostatní pracovníci škol v rámci plošného testování obyvatelstva. 

Podle radního hl. m. Prahy pro oblast školství Víta Šimrala by se tímto plošným testováním mohlo zabránit přenosu nemoci především na ohroženou skupinu učitelů seniorského věku. „V tuto chvíli, kdy se děti postupně vracejí do svého běžného školního režimu, je třeba předcházet možnému výskytu nemoci a udržet tak prezenční výuku i nadále v chodu. Učitelé této možnosti testování mohou využít i v rámci prevence a ředitel jim to musí umožnit. Chceme, aby segment pracovníků seniorského věku zůstal neohrožený,“ uvedl radní.

Testování učitelů a dalších pedagogických pracovníků se bude konat stěrem z nosohltanu v odběrových centrech a je nutné se vždy objednat předem přes rezervační systém. Na místě je nutné předložit potvrzení o zaměstnání. Výsledek je následně sdělen do třiceti minut od doby zhotovení testu. Antigenní testy jsou hrazeny zdravotní pojišťovnou. Více informací je k dispozici na webových stránkách [https://covid.praha.eu/](https://covid.praha.eu/). Od 18. prosince pak naváže plošné testování obyvatelstva.

Základní školy navštěvují prezenčně kromě dětí na prvním stupni také deváťáci. Žáci druhého stupně se ve škole točí podle rotačního systému, kdy ve škole je polovina celých tříd, druhá polovina je na distanční výuce doma a ob týden se střídají. Totéž platí i pro střední školy, vyšší odborné školy a konzervatoře. S přechodem na třetí úroveň protiepidemického systému se na vysoké školy vrátí první ročníky, kdy se prezenční výuka bude konat ve skupinách do dvaceti studentů. I nadále platí možnost využití individuálních konzultací.
