---
date:         2020-11-19
tags:         
 - školství
title:        "Veletrh pražských středních škol Schola Pragensis 2020 bude poprvé online a v režii středoškoláků"
image: 	      vitsimral5.jpg
author:       MHMP
---

Jubilejní 25. ročník veletrhu Schola Pragensis bude poprvé v historii pouze online. Přehlídka pražských středních a vyšších odborných škol se letos nemůže kvůli pandemii koronaviru pořádat v tradiční prezenční formě, proto se celý veletrh přesunul na internet. Uchazeči o vzdělávání na středních školách a uchazeči o vyšší odborné studium najdou veškeré informace na nové webové adrese www.scholapragensis.online, která bude spuštěna v den zahájení online veletrhu. S technickou přípravou i obsahem přitom pomáhají výhradně středoškoláci. Událost slavnostně zahájí 26. listopadu živý online přenos ze studia z reprezentačních prostor pražského primátora a vysílání potrvá až do soboty 28. listopadu.

Letošního 25. ročníku veletrhu vzdělávání Schola Pragensis se zúčastní 140 škol a institucí. Veletrh bude poprvé zcela online a jeho web bude i po skončení vysílání 28. listopadu stále aktivní a fungovat až do konce února příštího roku. Nabídne kromě důležitých informací například poradny a besedy se zajímavými osobnostmi. Celá událost bude zahájena již 26. listopadu na stránkách [www.scholapragensis.online](https://www.scholapragensis.online).

> „Je zásadní, aby současná pandemie měla co nejmenší negativní dopad na vzdělání dětí a mládeže. Zájemci o studium na středních a vyšších odborných školách musejí mít dostatek informací, aby se na základě nich mohli správně rozhodnout o svém dalším směřování. Oceňuji, že veletrh Schola Pragensis tyto informace nabídne i letos, a to v online podobě,“ uvedl primátor hl. m. Prahy Zdeněk Hřib.

Zájemci o tradiční veletrh se i letos navzdory protiepidemickým opatřením mohou těšit na bohatý program složený z rozhovorů, podcastů i textů o tom, jak vybrat správnou střední školu či jak zvládnout testy přijímací zkoušky. Každá střední škola se na nových webových stránkách Scholy Pragensis bude prezentovat takzvanou Kartou školy, která bude obsahovat informace o vyučovaných oborech, průvodní video a fotogalerii. Veškeré nové informace může veřejnost sledovat na [www.scholapragensis.online](https://www.scholapragensis.online) nebo [sociálních sítích](https://www.facebook.com/scholapragensis) přehlídky. V neposlední řadě veletrh Schola Pragensis prezentuje i jedinečné školy na území České republiky či česko-německé bilingvní gymnázium působící v německé Pirně.

> „I přes negativní dopady, které pandemie koronaviru přinesla, jsem rád, že jsme se rozhodli jít cestou inovací a digitalizace. Scholu Pragensis jsme nezrušili a přenesli ji do online světa. Chceme udržet i nadále náš vzdělávací systém v chodu. Celý program je orientován na důležité informace týkající se přijímacího řízení, prezentace škol, videí a podcastů. Aby byla zachována přímá interakce s diváky, budou moci klást přes chat svoje dotazy, na které v průběhu jednotlivých bloků dostanou odpovědi,“ dodal radní hl. m. Prahy pro oblast školství Vít Šimral.

Pražský magistrát svěřil organizaci letošní Scholy Pragensis skupině absolventů a středoškoláků ze Smíchovské střední průmyslové školy v Praze 5. Ti několik měsíců pracovali na tvorbě webových stránek veletrhu, jejich obsahu, včetně sociálních sítí, a také pomáhali středním školám s naplněním jejich informačních karet. Zároveň vymysleli program živého vysílání, které budou zajišťovat po technické, produkční i moderátorské stránce. Plakáty a další grafické materiály vytvořila studentka Valerie Konopásková z Grafické průmyslové školy Hellichova.

> „Schola Pragensis je unikátní svou atmosférou a svým rozsahem a je skvělé, že se oboje podařilo přetavit i do online podoby. Schola Pragensis je pro řadu mladých lidí inspirativním mezníkem, kterým jim pomáhá se zorientovat v tom, jaké cesty se před nimi otevírají. Někteří přicházejí již víceméně rozhodnuti a spíše si ověřují svůj výběr, ale pro některé je setkání s nepřeberným množstvím oborů, které pražské školy nabízejí, impulzem pro vykročení zcela novým směrem,“ řekla dále předsedkyně Výboru pro výchovu vzdělávání hl. m. Prahy Mariana Čapková.

Veletrh vzdělávání je určen zejména žákům základních škol, jejich rodičům a ostatním zájemcům o studium na středních školách všech typů. Školy zřizované hlavním městem Prahou i jinými subjekty zde prezentují nejen své instituce, ale i výsledky své práce, a to jak v oblasti pedagogické, tak i v oblastech zájmových činností. Potencionální zájemci o studia na vybrané škole se mohou tak přesvědčit, co daná škola nabízí, a mají i možnost porovnání s jinými školami na jednom místě.

> „Studenti budoucím studentům. Středoškolští studenti dvou pražských škol připravují pro své budoucí kolegy informační servis v rámci Schola Pragensis ON-LINE. Vedení Prahy projevilo odvahu a svěřilo tento ambiciózní projekt mladým lidem, poskytuje jim při tom morální i materiální podporu,“ popsal ředitel Smíchovské střední průmyslové školy Radko Sáblík, který přípravy online veletrhu koordinuje. Zdůraznil také, že pro středoškoláky je to zároveň obrovská zkušenost, protože musí zvládnout takto velký projekt na úrovni profesionálních agentur.

> „Občas slýcháváme, že krize přináší příležitosti, ne tak často ale vidíme, že jsou naplněny. Omezení v době koronavirové pandemie a nemožnost uspořádat veletrh Schola Pragensis v prezenční formě daly příležitost k tomu ukázat, že středoškoláci ve spolupráci s profesionály dokáží zrealizovat velmi náročné projekty, navíc s veřejným prospěchem. Je to přesně ten typ inovací, na nichž se chceme s Pražským inovačním institutem podílet a jež chceme podporovat. Propojuje vzdělávání, podnikavost i podporu života v Praze,“ upřesnil Bohumil Kartous, ředitel Pražského inovačního institutu, jenž se na Schole Pragensis ON-LINE podílí.

Rozcestník na veškeré komunikační platformy veletrhu Schola Pragensis 2020 bude rovněž na tradiční webové stránce [www.scholapragensis.cz](https://www.scholapragensis.cz/). Kromě prezentace škol na internetu mohou všichni zájemci o vzdělávání v pražských školách stahovat zcela novou aplikaci pro mobilní telefony s operačním systémem Android i iOS. Aplikace obsahuje informace o vzdělávací nabídce jednotlivých vystavovatelů – škol, ale také dalších institucí působících v Praze.

 
