---
date:         2020-11-04
tags:         
 - školství
title:        "Praha zřídila hotline technickou pomoc pro učitele i žáky k zabezpečení online výuky"
image: 	      vitsimral3.jpg
author:       MHMP
---

Hlavní město ve spolupráci s pražskými domy dětí a mládeže reagovalo na rostoucí technické problémy, které mnohdy komplikují dálkové vzdělávání dětí. Vytvořilo webovou stránku [www.pomocskolam.cz](https://pomocskolam.cz), prostřednictvím které mohou jak učitelé, tak i žáci nově požádat o technickou pomoc.

> „Minulý týden jsem kontaktoval Libora Bezděka, ředitele Domu dětí a mládeže hlavního města Prahy, se záměrem technicky pomoci zabezpečit distanční výuku ve školách a vytvořit tým odborných IT pracovníků z pražských domů dětí a mládeže, kteří by prostřednictvím jednoduchého formuláře technický problém vyřešili. V poslední době se dost často stávalo, že odborníci na školách s ohledem na objem provozu jsou řešením průběžně vznikajících problémů natolik zahlceni, že je v tuto chvíli každá pomoc vítaná,“ reagoval na vznikající situaci radní hl. m. Prahy pro oblast školství Vít Šimral.

K dispozici jsou odborníci hned na několik komunikačních platforem – Google Classroom, MS Teams a Zoom. Ti jsou připraveni po telefonu, respektive prostřednictvím jednoduchého elektronického formuláře, popsaný problém s funkčním připojením do konferenčních videohovorů co nejrychleji vyřešit. Stačí zadat svůj požadavek na stránkách www.pomocskolam.cz.

> „Pokud si nevíte rady s vaší technikou při online výuce, nebo se vám stane, že zničehonic nevidíte své spolužáky či učitele, přestane jít kamera nebo mikrofon, odešlete formulář a náš tým IT odborníků pražských domů dětí a mládeže se bude snažit co nejrychleji pomoci,“ doplnil příklady možných technických problémů ředitel Domu dětí a mládeže hl. m. Prahy Libor Bezděk.
