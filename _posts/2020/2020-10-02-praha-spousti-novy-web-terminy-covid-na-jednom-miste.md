---
date:         2020-10-02
tags:         
 - koronavirus
title:        "Nejbližší termíny testování na COVID-19 na jednom místě. Praha spouští nový web"
image: 	      covid.jpg
author:       MHMP
---

Od dnešního dne je spuštěn nový web, který nabízí přehled o nejbližších volných termínech testování na COVID-19 na území Prahy a je navíc propojen s rezervačními systémy jednotlivých odběrových míst. Web je určen pro všechny zájemce o testování se žádankou i pro samoplátce, kteří si na něm mohou ověřit průměrnou čekací dobu na testování u vybraných odběrových míst. V dalších dnech by se měla zapojit většina odběrových míst v Praze.

Web [covid.praha.eu](https://www.covid.praha.eu/) vznikl díky intenzivní spolupráci společnosti týmu datových analytiků platformy Golemio Operátor ICT a.s. a odboru bezpečnosti Magistrátu hl. m. Prahy s pražskými odběrovými místy a soukromými laboratořemi. Postupně se na webu objeví také informace o testovacích místech ve Středočeském kraji. Nově spuštěnou webovou stránku mohou lidé pohodlně navštívit i přes prohlížeč v mobilním telefonu s možností prokliku na navigaci.

> „Naším cílem je zamezit tomu, aby se u testování tvořily dlouhé fronty. Vítám proto ochotu pražských odběrových míst pravidelně sdílet informace o průměrné čekací době klientů na testování. Od dnešního dne se s dodáváním dat zapojí první dvě odběrová místa. Od příštího týdne se přidají další. Věřím, že Pražanům tento web, ze kterého se mohou na testy pohodlně registrovat, zjednoduší už tak náročnou životní situaci, ve které se nyní mnozí nachází,” říká Zdeněk Hřib primátor hl. m. Prahy. 

> „Samosprávy již na jaře ukázaly, že epidemii zvládají lépe než vláda. Protestovanost obyvatelstva považujeme za zásadní, proto Praha z vlastní iniciativy spouští web, kde se občané dozvědí vše potřebné. Neustále také počet testovacích  míst rozšiřujeme,” pokračuje náměstek primátora pro oblast bezpečnosti Petr Hlubuček. 

> „Praha stále usiluje o zvýšení počtu odběrových míst. Nové testovací místo jsme včera otevřeli v Městské poliklinice Praha ve Spálené ulici, kde je samostatný vchod do odběrové místnosti přímo z ulice, takže návštěvníci polikliniky se nebudou potkávat s lidmi přicházejícími na testy. Díky nutné on-line registraci, se zde nebudou tvořit fronty. Na začátku příštího týdne bude znovu spuštěno drive-in testovací místo na Výstavišti v Holešovicích.  Další odběrová místa jsou v různé fázi přípravy na jednotlivých městských částech, které rovněž usilují o posílení odběrové kapacity” dodává Milena Johnová, radní pro oblast zdravotnictví a sociální politiky.

> „Sběr dat provádí datová platforma Golemio, která čerpá z aplikace Covid Forms, do které musí všechna odběrová místa dodávat aktuální informace, a zbylá data Operátor ICT získává ručně a strojově z webů jednotlivých míst. Časy, které osoby stráví v odběrovém místě, jsou aktualizovány každé dvě hodiny, ostatní informace okamžitě v případě zjištění změny,” uzavírá Michal Fišer, generální ředitel pražské městské společnosti Operátor ICT, a.s. 
