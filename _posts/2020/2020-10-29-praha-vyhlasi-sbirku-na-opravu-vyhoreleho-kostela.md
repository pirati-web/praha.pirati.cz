---
date:         2020-10-29
tags:         
 - praha
title:        "Praha vyhlásí veřejnou sbírku na obnovu požárem zničeného kostela. Památku město opraví"
image: 	      kostel.jpg
author:       MHMP
---

Ve středu odpoledne zničil požár kostel svatého Michaela v zahradě Kinských, známý také jako chrám sv. archanděla Michaela. Chrám je majetkem hlavního města Prahy, ale několik desítek let ho má ve správě a v užívání pravoslavná církev. Pražští radní dnes odsouhlasili vznik veřejné sbírky na obnovu kostela, která potrvá jeden rok. Vznik sbírky ještě musí schválit Ministerstvo vnitra. Praha po schválení uveřejní číslo zvláštního bankovního účtu. Metropole také začala s koordinací obnovy kostela. Pomoc nabízí Národní muzeum, Národní památkový ústav i Ministerstvo kultury.

Vznik sbírky iniciovala již včera radní pro oblast kultury Hana Třeštíková. 

> „Zničení krásného dřevěného kostela svatého Michaela mě silně zasáhlo, je to památka ze 17. století s jedinečným příběhem. Chci všechny ujistit: kostel se dočká obnovy. Jeho význam vnímá i mnoho dalších Pražanů, proto jsem iniciovala vyhlášení veřejné sbírky, aby se mohli lidé připojit,“ uvedla radní pro oblast kultury a cestovního ruchu Hana Třeštíková.

Sbírka se bude konat na území České republiky jeden rok ode dne následujícího po doručení osvědčení o přijetí oznámení o konání veřejné sbírky. Finanční prostředky se budou shromažďovat na zvláštním transparentním bankovním účtu hl. m. Prahy. Město také již zahájilo koordinaci opravy kostela, která začne hned po odborném ohledání místa.

> „Požár vzácného dřevěného kostela, který jsme dostali darem od Podkarpatské Rusi, způsobil obrovskou kulturní škodu a je třeba ho co nejrychleji obnovit. Věřím, že tomu pomůže sbírka, do které rád osobně přispěju, a kostel bude snad brzy opět sloužit svému účelu,“ řekl primátor hlavního města Prahy Zdeněk Hřib.

Kostel byl ohněm prakticky zničen. Hasiči teď stanovují přesný rozsah škod i možné příčiny vzniku požáru. Škoda se podle prvních odhadů pohybuje v řádu několika milionů korun. Hlavní město bude škodu uplatňovat jako pojistnou událost a s hasiči je v kontaktu. Movité věci jako vybavení kostela jsou v majetku pravoslavné církve, která by na ně měla mít vlastní pojištění.

> „V době, kde je vše kolem podřízeno jen a jen boji s koronavirem, je vyhoření dřevěného kostela svatého Michaela připomínkou toho, že existují i jiné věci než koronavirus a že smutné události zasahují město i jinde. Příspěvek do této veřejné sbírky na obnovu zničené památky v centru Prahy vnímám jako demonstraci toho, že hledíme s optimismem do budoucnosti a jde nám o rychlou obnovu kostela svatého Michaela stejně jako o rychlý návrat města do běžného života,“ uvedl náměstek primátora pro oblast životního prostředí Petr Hlubuček, do jehož gesce patří i správa parků, včetně zahrady Kinských.

> „Na dnešním jednání radních jsme se zabývali také návrhem kolegů, aby hlavní město rovnou přispělo do sbírky jedním milionem korun. To ale podle mého názoru nyní není na místě a já sama bych to vnímala jen jako populistické gesto. Kostel je v majetku hlavního města, tedy město ponese náklady v desítkách milionů korun, a dále budeme jednat o navýšení prostředků vybraných ve veřejné sbírce, tedy konečná podpora může být i vyšší. Vyzvala jsem také kolegy radní, aby do veřejné sbírky přispěli soukromě," vysvětlila radní Hana Třeštíková.

Chrám sv. archanděla Michaela, nebo také karpatský kostelík sv. Michala, byl celodřevěný pravoslavný chrám z druhé poloviny 17. století, přenesený v roce 1929 z Podkarpatské Rusi do pražské zahrady Kinských pod Petřínem. Kostel byl postaven v takzvaném bojkovském stavebním slohu s prvky lidového baroka. Byl asi 14 metrů dlouhý a 8 metrů široký, věž sahala do výšky asi 17 metrů. Roubené části kostela pokrývala šindelová střecha. Jednalo se o dar Rusínů svému tehdejšímu hlavnímu městu, Praze, jako své typické lidové stavby. Náklady spojené s touto operací hradilo Národní muzeum za podpory Ministerstva školství a osvěty Československé republiky. Chrám se stal součástí sbírek národopisného oddělení Národního muzea v Praze.
