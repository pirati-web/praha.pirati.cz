---
date:         2020-04-21
tags:         ekonomika koronavirus
title:        "Kapacita programu COVID PRAHA byla naplněna už za deset minut"
image: 	      posts/7hrib.jpg
author:       MHMP
---

Pražští podnikatelé vyčerpali záruční program COVID PRAHA krátce po jeho spuštění. Přijato bylo v řádu minut 378 řádně podaných žádostí o záruky za úvěry v celkové hodnotě 1,5 miliardy Kč. Žádosti budou vyhodnoceny v horizontu několika následujících týdnů. Program připravilo hlavní město Praha ve spolupráci s Českomoravskou záruční a rozvojovou bankou (ČMZRB).

Zájem o čerpání finančních prostředků v programu COVID PRAHA byl enormní, kapacita byla naplněna za deset minut po začátku přijímání žádostí. 

> „Žádám pana premiéra Babiše, aby se program COVID III spustil co nejdříve. Z rychlosti podávání žádostí je evidentní, že pražští podnikatelé nyní bojují o čas. My už jsme udělali maximum, co jsme mohli. Praha nemůže dál suplovat roli vlády,“ říká primátor hlavního města Prahy Zdeněk Hřib.

Radní hlavního města Prahy pro oblast podpory podnikání Vít Šimral dodává: 

> „V Praze je velký hlad po penězích a rozpočet hlavního města jej ani zdaleka nedokáže nasytit. Je nehorázné, že pražský region má od vlády dostat podporu až ve třetí vlně, o které dosud nevíme, kdy bude spuštěna. Čtvrtina všech podnikatelů v České republice je registrována v Praze. V nejvíce postižených sektorech, jako jsou pohostinství, masáže, rekondiční  a sportovní služby, kadeřnictví, kosmetika a přepravní služby, je až sto tisíc registrovaných podnikatelů.“

> „Postup vlády vypadá jako cílená likvidace pražských podnikatelů a živnostníků. To, co vláda označuje za záchranu, je pomoc naprosto nedostatečná a navíc jen pro vyvolené. TOP 09 na to upozorňuje od začátku, že pomoc musí být masivní a plošná. Vláda a dvojministr Havlíček zatím selhává a pražským podnikatelům nepomáhá,“ konstatuje předseda klubu Spojené síly pro Prahu Jiří Pospíšil.

> „Hlavní město Praha vyčlenilo pro záruční program celkem 600 milionů korun. Zájem pražských podnikatelů byl enormní a program byl vyčerpán za necelých deset minut,“ uvádí předseda představenstva a generální ředitel ČMZRB Jiří Jirásek a doplňuje: „Všech 378 přijatých žádostí obsahuje i požadované potvrzení o schváleném úvěru, za který bychom měli ručit. Díky tomu budeme schopni celý program COVID PRAHA vyhodnotit rychle.“

Navazující program COVID III na podporu podnikatelů včetně těch aktivních na území hlavního města Prahy byl včera schválen vládou a bude připraven na přelomu dubna a května. V jeho rámci bude ČMZRB ručit za úvěry komerčních bank, nicméně díky nové legislativě Evropské unie bude mechanismus mnohem jednodušší a podnikatel bude jednat pouze se svou bankou. Na program bude alokováno 150 miliard Kč, to znamená, že ČMZRB bude moci zaručit úvěry až v objemu 600 miliard Kč a podpořit tak kolem 120 tisíc OSVČ a podniků zaměstnávajících až 500 zaměstnanců.

Za první tři měsíce letošního roku ČMZRB poskytla malým a středním podnikatelům finanční podporu v objemu přes 3,7 miliardy Kč, což představuje meziroční nárůst o 14 %. Překonala tak meziroční čísla z roku 2019, který byl doposud historicky nejúspěšnější. Na podporu ve formě záruky či zvýhodněného úvěru dosáhlo 1 200 českých podniků. Z více než 95 % se jednalo o malé podniky.


