---
date:         2020-10-21
tags:         
 - bydlení
title:        "Praha bude do půlky listopadu přijímat nabídky na prodej ubytovacích zařízení a bytových domů"
image: 	      prahakupuje.jpg
author:       MHMP
---

Záměr hlavního města nakoupit ve veřejné soutěži objekty k ubytování lidí z řad podporovaných profesí a osob v sociální tísni byl již zveřejněn na úřední desce. Na tomto [odkazu](https://www.praha.eu/jnp/cz/o_meste/magistrat/deska/index.html?cisloev=HOM-74982%2F2020&nazev=&text=&typ=0&odbor=0&stranavel=15&test=value%20) se zájemci dozvědí, za jakých podmínek se mohou vyhlášené veřejné soutěže zúčastnit. Výzva byla zveřejněna i na Realitním portálu hl. m. Prahy. Termín pro podání nabídek je do 18. listopadu.

> „Prioritní zájem máme o hotely, ubytovací zařízení a bytové domy s kapacitou 20 – 90 osob, ideální uspořádání jsou garsoniéry či pokoje hotelového typu se samostatným příslušenstvím. Důležitý bude i stav nemovitosti a možnost ji užívat co nejdříve, zajímají nás však i objekty, které bude možné do cílového stavu jednoduše upravit. Veřejná soutěž nevylučuje předem ani nemovitosti, které jsou zastavené, budeme však chtít doložit dohodu s věřitelem,“ upřesňuje radní hl. m. Prahy pro oblast bydlení a transparentnosti Adam Zábranský.

Cílem hlavního města je pořídit několik objektů k bydlení či ubytovacích zařízení s celkovou kapacitou až 500 osob v běžné bytové nebo smíšené zástavbě a v dobré dostupnosti MHD. Pokoje budou vybaveny vlastním sociálním zařízením a ideálně i místem pro přípravu jídla či možností stavební úpravy. Většinu financí na nákup nemovitostí se Praha snaží zajistit úvěrem od Rozvojové banky Rady Evropy. Jednání o úvěru zatím úspěšně prošlo prvním kolem bankovního interního hodnocení.

Rada hlavního města Prahy také zřídila zvláštní Komisi pro úplatné nabytí objektů k bydlení. Ta bude zajišťovat postupy upravené touto výzvou, provede otevírání obálek s nabídkami do veřejné soutěže a hodnocení předložených nabídek.

