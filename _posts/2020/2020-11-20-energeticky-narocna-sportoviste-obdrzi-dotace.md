---
date:         2020-11-23
tags:         
 - školství
title:        "Energeticky náročná sportoviště obdrží dotace"
image: 	      vitsimral3.jpg
author:       MHMP
---

Rada hl. m. Prahy svým rozhodnutím ze dne 20. listopadu 2020 odsouhlasila poskytnutí individuálních neinvestičních účelových dotací sportovním zařízením s vysokou energetickou náročností vykazujícím vysoké ztráty v souvislosti s opatřeními proti šíření nákazy koronavirem.

Radní hl. m. Prahy pro oblast sportu Vít Šimral k tomu uvedl: 

> „Celková alokovaná částka na toto mimořádné opatření činí 10 milionů korun a jedná se o pomoc sportovním zařízením, která se vyznačují vysokou energetickou náročností a v období, po které byly nuceny svůj provoz zcela uzavřít, vykazují značné provozní ztráty. Při výpočtu výše dotace byl aplikován stejný́ postup jako v případě tohoto grantového opatření, maximální výše dotace však bude v tomto případě činit 200 000 korun a minimální výše pak 50 000 korun.“

Podpora bude žadatelům poskytována formou individuální neinvestiční účelové dotace, která bude účelově vázána na pokrytí nákladů spojených s provozem sportovního zařízení v období od 1. 7. 2020 do 31. 12. 2020. V případě, že vybraný́ žadatel provozuje více sportovních zařízení, měl možnost podat žádost, která bude obsahovat více projektů, s limitem jeden projekt na jedno sportovní zařízení, tedy stejným způsobem, jakým žádal o podporu v opatření III. Provoz sportovních zařízení v rámci Programu podpory sportu a tělovýchovy v hl. m. Praze pro rok 2020. Seznam provozovatelů takových sportovních zařízení byl vytvořen na základě žádostí, které byly řádně podány a splnily podmínky pro poskytnutí dotace.
