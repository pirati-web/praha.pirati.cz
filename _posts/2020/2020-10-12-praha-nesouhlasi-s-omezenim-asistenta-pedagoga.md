---
date:         2020-10-12
tags:         
 - školství
title:        "Praha nesouhlasí s omezením působení asistenta pedagoga"
image: 	      vitsimral3.jpg
author:       MHMP
---

Rada hl. m. Prahy zašle ministru školství Robertu Plagovi dopis s nesouhlasným stanoviskem k návrhu novely vyhlášky č. 27/2016 Sb., o vzdělávání žáků se speciálními vzdělávacími potřebami a žáků nadaných. Návrh výrazně omezuje poskytování podpůrných opatření dětem se speciálními vzdělávacími potřebami.

Novela zmiňované vyhlášky mimo jiné vymezuje působení asistenta pedagoga pouze pro určité skupiny žáků se znevýhodněním (mentálním, zrakovým nebo sluchovým postižením, závažnými vývojovými poruchami chování, souběžným postižením více vadami nebo autismem) nikoli pro děti se speciálními vzdělávacími potřebami obecně.

> „Tímto omezením dojde ke zhoršení a ztížení vzdělávacích podmínek skupin dětí s ostatními znevýhodněními, které tuto podporu potřebují a je to pro jejich vzdělávání efektivní. Asistent pedagoga je pro tyto děti významnou podporou. Vzhledem k vážnosti situace je třeba vyjádřit nesouhlas s navrženými změnami i formou oficiálního dopisu adresovaného panu ministrovi školství,“ uvedl radní hl. m. Prahy v oblasti školství Vít Šimral.

Nepřítomnost asistenta pedagoga bude mít negativní dopad nejen na samotné děti, žáky a studenty a na jejich rodiny, ale i na pedagogy, spolužáky a společné vzdělávání jako takové. Bude tak popřen samotný záměr inkluze, tedy poskytnout všem dětem, žákům a studentům odpovídající podmínky tak, aby byl zajištěn maximální rozvoj každého žáka s ohledem na jeho individuální potřeby.

Připomínka k omezení působení asistenta pedagoga byla mimo jiné rovněž uvedena za Magistrát hl. m. Prahy v rámci připomínkového řízení k předmětné novele.
