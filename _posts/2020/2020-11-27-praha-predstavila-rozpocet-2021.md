---
date:         2020-11-27
tags:         
 - praha
title:        "Praha představila rozpočet na rok 2021. Plánuje zachovat investice, omezí běžné výdaje"
image: 	      2021.jpg
author:       MHMP
---

Hlavní město Praha sestavilo rozpočet pro rok 2021. Kvůli epidemii COVID-19, propadu ekonomiky a navazujícím opatřením vlády přijde metropole v příštím roce o miliardy korun. Proto snižuje běžné výdaje a hledá cestu k zachování investic. Ty považuje v době ekonomické krize za klíčové pro podporu pražské ekonomiky. Rada hl. m. Prahy projedná městský rozpočet v příštím týdnu a následně ho bude schvalovat Zastupitelstvo hl. m. Prahy. 

> „I přes složitou situaci se nám s koaličními partnery podařilo sestavit rozpočet se stabilním objemem investic. To považuji v této nejisté době za dobrou zprávu pro všechny Pražany. Kvůli očekáváným nižším příjmům jsme však museli po mnoha letech růstu přistoupit ke škrtům v běžných výdajích. Ty se dotkly všech oblastí působení města s výjimkou veřejné dopravy a svozu odpadu,“ říká Pavel Vyhnánek, náměstek primátora hl. m. Prahy pro oblast financí a rozpočtu. „Nevylučuji, že se schválený rozpočet bude v příštím roce ještě měnit. Skutečný propad daňových příjmů nyní nelze přesně odhadnout,“ doplňuje.

Město připravilo rozpočet na příští rok v objemu necelých 88 miliard korun. Při sestavování rozpočtu se Praha musela vypořádat nejen s propady v příjmech v řádech miliard korun, ale také s několika neznámými. První z nich je další vývoj epidemie a na ni navázaná ekonomická krize. Do toho vstupují nepředvídatelné kroky vlády a Poslanecké sněmovny. Přijímaná opatření zásadně ovlivňují výši příjmů měst a obcí.

> „Pan premiér Babiš v rámci svého poslaneckého návrhu na daňové změny vůbec nijak neošetřil finanční kompenzace pro samosprávy, i když právě toto sliboval už v srpnu. Z celého ročního pražského objemu investic v hodnotě patnáct miliard korun by se po odečtení plánované ztráty na příští rok stal obratem trhací kalendář. V úterý jsme o návrhu jednali v Senátu s dalšími hejtmany, žádali jsme o zaujetí konstruktivnějšího a zodpovědnějšího přístupu k rozpočtům všech obcí, měst a krajů v České republice tak, abychom se z krize mohli skutečně proinvestovat,“ uvádí primátor hl. m. Prahy Zdeněk Hřib.

Výše investic bude dosahovat téměř 15 miliard korun. 

> „Uvědomuji si, že pro udržení pražské ekonomiky v době krize jsou investice klíčové. Mou hlavní prioritou proto bylo zajistit finance na rozjeté i připravované projekty. Z toho důvodu jsme se rozhodli půjčit si na strategické projekty zhruba pět miliard korun,“ upřesňuje Pavel Vyhnánek a dodává: „Na druhé straně příští rok dojde ke splacení části končících úvěrů, na které jsme si již vytvořili finanční rezervy. Míra zadlužení města tak zůstane srovnatelná. Peníze nebudeme projídat. Investujeme je do rozvoje našeho města, dáme práci podnikatelskému sektoru a podpoříme tak zaměstnanost.“ 

Z investic bude směřovat opět největší podíl do rozvoje pražské dopravy, a to více než 4,5 miliardy korun. Prioritami města v této oblasti jsou výstavba a rekonstrukce tramvajových tratí nebo opravy mostů, stejně jako pokračující investice do metra D a parkovacích kapacit. Na výstavbu kanalizací a projekty životního prostředí jsou připraveny dvě miliardy korun. Město také vyčlení miliardu korun na rekonstrukce a navyšování kapacit pražských škol a školek.

> „Je nutné si uvědomit, že rozpočet hlavního města Prahy se rodí v těžké době, kdy město kvůli pandemii přichází o miliardy korun.  Přesto se povedlo rozpočet pro příští rok připravit tak, že všechny zásadní a připravené investice jsou v návrhu rozpočtu města uvedené a měly by tak být finančně pokryté. Tento návrh rozpočtu je ale samozřejmě ohrožený zrušením superhrubé mzdy. Uvidíme, jak moc se to promítne do jeho konečné podoby,“ popisuje předseda zastupitelského klubu Spojené síly pro Prahu Jiří Pospíšil.

Úspory se ovšem nedotknou kromě MHD a svozu odpadu ani městských částí. 

> „I přesto, že pandemie způsobila výrazný propad příjmů a vláda chce schválit likvidační snížení příjmů pro obce a města bez jakékoliv jiné kompenzace, hlavní město intenzivně podporuje svoje městské části, aby měly dostatečné prostředky na financování vlastního rozvoje,“ uzavírá Radek Vondra, předseda Finančního výboru Zastupitelstva hlavního města Prahy.

### Odkazy

* [Prezentace k představenému rozpočtu](/assets/pdf/2021.pdf)
