---
title: "Praha otestuje klimaticky odolnější druhy stromů, v budoucnu lépe ochladí město."
author: MHMP
image: posts/jana-komrskova.jpg
tags: [Životní prostředí]
---

V ulicích Prahy přibude v příštích letech 900 nových stromů, a to z druhů, které se v Česku obvykle nepěstují. Tyto stromy by měly lépe odolávat klimatickým změnám, zejména stále častějším vlnám veder a suchým obdobím. V následujících letech bude Praha testovat, které z těchto nových druhů obstojí v ulicích nejlépe a zajistí tak náskok v boji proti oteplování městského prostředí.

> „Klimatická změna je v podmínkách města opravdu neúprosná a má jasné dopady na plánovou městskou výsadbu. Je správně, že se jako město poohlížíme po nových druzích, které budou v našich ulicích prospívat. Protože jen samotná výsadba je pouze polovinou příběhu, druhou polovinou je zajištění prosperity zeleně, aby plnila svou funkci „přírodních klimatizací“ naplno,“ říká náměstkyně primátora hl. m. Prahy pro životní prostředí a klimatický plán Jana Komrsková. 

Vitální stromořadí v ulicích jsou zásadním opatřením městské adaptace na změnu klimatu. Měření i každodenní zkušenosti potvrzují, že stromy prokazatelně snižují okolní teplotu až o několik stupňů, zvyšují vzdušnou vlhkost, poskytují stín a celkově zlepšují kvalitu městského života. V ulicích českých měst jsou nejčastěji k vidění javory, jasany, lípy nebo hlohy. Ty ale vlivem změny klimatu přestávají úspěšně růst – špatně snášejí teplotní výkyvy, sucho a vlny letních veder. K tomu se přidávají nové choroby a škůdci, kteří se šíří do našich zeměpisných šířek také přímo či nepřímo v důsledku klimatické změny.

Metropole proto zahájila pilotní projekt, kdy do ulic zasadí v Česku obvykle nepěstované druhy stromů. Většina z nich pochází z Asie nebo Severní Ameriky, některé z teplejších a sušších částí Evropy. Jedním z testovaných druhů bude například dub proměnlivý Quercus variabilis. Tým odborníků bude pravidelně monitorovat, jak se stromům daří, a zjišťovat, které se do pražských ulic hodí nejvíce. Projekt urychlí výběr a zavádění nových druhů stromů o patnáct až dvacet let oproti běžné cestě řízené poptávkou odběratelů a nabídkou školkařské produkce.

V celkem devadesáti lokalitách se bude testovat vždy deset jedinců od každého druhu. Projekt potrvá deset let, první průběžné výsledky budou zhruba za šest až osm let po výsadbě prvních testovaných stromů. Stromy, které v monitoringu dopadnou nejlépe, bude pak hlavní město prioritně pěstovat a vysazovat. Přihlížet se bude i k míře alergenity, estetickým vlastnostem, potenciálu k invazivnosti nebo vizuální podobnosti s tradičními druhy stromů v českých městech. 

> „Testování nových druhů stromů přímo v ulicích je pro Prahu příležitost posunout klimatickou adaptaci města významně kupředu. Výsledky projektu mohou v budoucnu pomoci i dalším českým městům při hledání klimaticky odolných dřevin,“ doplňuje k projektu ředitel odboru ochrany prostředí pražského magistrátu Štěpán Kyjovský.

Mezi hlavní zapojené organizace města patří Technická správa komunikací hl. m. Prahy, Lesy hl. m. Prahy, odbor ochrany prostředí pražského magistrátu a Institut plánování a rozvoje hl. m. Prahy.
