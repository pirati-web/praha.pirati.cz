---
title: "Pražští Piráti mají nové krajské vedení. Ve volebních letech je povede Ondřej Melena"
author: MHMP
image: posts/novepks.jpg
tags: [Piráti]
---

Praha, 2. prosince 2024 – Krajské sdružení Praha si v neděli zvolilo nové předsednictvo pro následující dva roky. Piráty v hlavním městě povede zastupitel Prahy 7 Ondřej Melena. 
Prvním místopředsedou se stal Václav Vislous. Pětičlenné předsednictvo doplnili Simona Mikušová, Magdalena Valdmanová a Ondřej Vojta. Nové předsednictvo Prahu připraví na klíčové volby do sněmovny a místních zastupitelstev. Zaměří se na nalodění nových členů/členek především k Seniorům na palubě a k Mladému Pirátstvu. Chce být také více napřímo občanům a diskutovat s nimi o jejich každodenních starostech. 

Ondřej Melena, Simona Mikušová a Ondřej Vojta obhájili své místo ve vedení krajského sdružení z předešlého dvouletého období, mezi nastupujícím a odcházejícím předsednictvem tak panuje personální kontinuita. 

> „Nebudeme tady lakovat věci na růžovo. V této zemi nefunguje celá řada věcí, a o tom budeme srozumitelně mluvit s lidmi. Proto děkuji kolegům a kolegyním za důvěru, kterou ve mě vložili. Díky tomu, že Piráti byli ve vládě, máme zákulisní zkušenost s tím, jak to tam opravdu vypadá. S tím se rozhodně musí něco dělat, protože nyní na tom tratí především životní úroveň našich obyvatel. Prahu připravíme na klíčové volby do sněmovny a na stejné flow potom poplujeme do pražské komunální kampaně. Preferuji otevřenou politiku bez skandálů. Ve sněmovních volbách očekávám dvouciferný výsledek,” říká nový předseda pražských Pirátů Ondřej Melena.

> „Pražané čelí každodenním výzvám, ať už jde o bydlení, dopravu, vzdělávání nebo životní prostředí. Naším úkolem je být tady pro ně – naslouchat jim, pochopit jejich problémy a přinášet konkrétní řešení. Chci, aby Piráti byli vnímáni jako ti, na které se mohou lidé spolehnout. Ti, jejichž práce zlepšuje kvalitu jejich života,“ doplňuje Václav Vislous, 1. místopředseda pražských Pirátů.

O novém složení mohl svým hlasem rozhodovat každý z členstva pražské pirátské buňky. Nedělnímu hlasování předcházelo grilování kandidátů před členskou základnou. Ondřej Melena, který získal největší podporu, je zastupitelem v Praze 7. Václav Vislous zasedá v zastupitelstvu Prahy 9, Simona Mikušová je místopředsedkyní Pirátů v Praze 3, Magdalena Valdmanová je zastupitelkou Prahy 2 a hlavního města Prahy a Ondřej Vojta je člen zastupitelstva v Praze-Petrovicích. 

