---
title: "Nově otevřený podchod pod Strakonickou ulicí výrazně zlepší bezpečnost a plynulost dopravy"
author: MHMP
image: posts/zdenek-podchod.jpg
tags: [Doprava]
---

Hlavní město dnes slavnostně otevřelo nový podchod pod rušnou komunikací Strakonická. Tato nová pěší a cyklistická stezka spojující ulice Lesáků a Za Dálnicí přinese obyvatelům i návštěvníkům výrazně vyšší bezpečnost a pohodlí při přecházení této frekventované tepny a zároveň přechod přestane zpomalovat řidiče na Strakonické.

Nový podchod pod Strakonickou ulicí přinese lidem více bezpečnosti, jelikož zde je oddělena pěší, cyklistická a automobilová doprava a zlepší se plynulost dopravy díky tomu, že nebude nutné omezovat rychlost v místě přechodu. „Nebezpečný přechod na Strakonické je od dnešního dne minulostí! Nový podchod nabízí bezpečné propojení pro chodce a cyklisty a zlepšuje plynulost dopravy pro řidiče. Konec brzdění před přechodem také přispěje ke snížení emisí a hluku, což pozitivně ovlivní naše životní prostředí a zlepší kvalitu života místních. Nový podchod je zkrátka příkladem investice, která přináší výhody všem,“ uvedl Zdeněk Hřib, náměstek primátora hl. m. Prahy pro oblast dopravy.

> „Je nezbytné eliminovat riziko, že budou Pražané ohroženi dopravou v hlavním městě. Musíme udělat všechno pro to, aby nebezpečná místa z Prahy mizela. Podchod pod Strakonickou ulicí je jednou z pozitivních zpráv, že pražská doprava bude zase o něco přívětivější ke svým uživatelům, ať už v autech, na kolech, nebo pro chodce,“ dodal primátor hl. m. Prahy Bohuslav Svoboda.

> „Na místě, kde vznikl podchod, se v minulosti bohužel odehrálo několik tragických nehod. Řidiči často nedodržovali rychlost a přecházení této silnice bylo mimořádně nebezpečné, zejména pro děti, které tudy denně chodí do školy. Navíc na druhé straně Strakonické, která také patří ke Zbraslavi, roste rodinná zástavba, což zvyšuje potřebu bezpečného propojení. Výstavbu podchodu proto vnímám nejen já, ale i spousta občanů Zbraslavi jako zásadní krok ke zvýšení bezpečnosti,“ řekla Kateřina Pavlíková, starostka MČ Praha–Zbraslav.

Dosud bylo jediným spojením mezi ulicemi Lesáků a Za Dálnicí přecházení čtyřproudé komunikace Strakonická. Chodci a cyklisté museli překračovat rychlostní a často přetíženou silnici, což s sebou neslo rizika. Nový podchod tuto situaci zcela změnil a nabízí bezpečnou a pohodlnou alternativu.

Realizace byla spojena s několika technickými výzvami, jako bylo zásadní přeložení inženýrských sítí a zvládnutí složitého geologického podloží. Přesto se podařilo projekt dokončit včas a v plánovaném rozsahu. „Dnešní den je důkazem toho, že i náročné dopravní projekty mohou být úspěšně realizovány i s minimálním dopadem na dopravu. Při této stavbě jsme zachovali dva jízdní pruhy v obou směrech a pouze jsme pruhy zúžili a převedli do odstavného pruhu, čímž jsme zachovali obdobný stav jako před zahájením stavby,“ upřesnil Filip Hájek, předseda představenstva a generální ředitel Technické správy komunikací hl. m. Prahy.

Stavba se uskutečnila ve třech etapách. V každé etapě byly osazeny prefabrikátové překlady, které vytvořily nosnou konstrukci stropu podchodu. Současně pokračovaly zemní práce, betonáž a montáž technologických zařízení. Při zahlubování kanalizace ve středním dělícím pruhu dálnice D4 bylo zjištěno odchýlení od projektové dokumentace, což si mimo jiné vyžádalo revizi projektových řešení. Dále byl realizován bezvýkopový protlak pro vodovodní řád do ulice Za Dálnicí. Část stavby tvoří také železobetonové opěrné stěny v ulici Lesáků, které jsou součástí rampy podchodu a jsou navrženy s ohledem na budoucí rozšíření komunikace Strakonická na parametry dálnice D4. V závěrečné fázi byly upraveny přístupové komunikace k podchodu a zajištěna rekonstrukce povrchu vozovky na ulici Strakonická.

> „Stavba podchodu byla vypsána v režimu Design & Build, což nám umožnilo navrhnout vlastní, co nejhospodárnější řešení konstrukce. Ta má oproti architektonickému návrhu nyní nižší výšku a je přímo pojížděná. Díky tomu došlo k úspoře nákladů na výstavbu a ke snížení nutné hloubky podchodu, což je pohodlnější pro pěší. Stavba byla náročná především kvůli jejímu umístění v lokalitě sousedící s rodinnými domy a minimálním prostorům pro zázemí stavby. Rád bych touto cestou poděkoval místním obyvatelům za jejich trpělivost během realizace a také vedení městské části Zbraslav za konstruktivní přístup, který přispěl k úspěšnému dokončení stavby,“ uzavřel Aleš Gothard ředitel a předseda představenstva společnosti Metrostav TBR, která stavbu realizovala ve sdružení s firmou BES.
