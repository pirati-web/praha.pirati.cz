---
title: "Praha odkoupí areál chrtího závodiště v Praze 5, bude z něj atletický stadion"
author: MHMP
image: posts/zabransky-kreslo.jpg
tags: [Sport]
---

V areálu chrtího závodiště v Praze 5 vznikne nové sportoviště. Pražští radní v pondělí podpořili výkup staveb a příslušenství areálu Greyhound Park Motol na pozemcích o výměře více než 28 tisíc metrů čtverečných. Znalecký posudek stanovil jejich cenu na více než 215 milionů korun. Výkup v lednu projedná Zastupitelstvo hl. m. Prahy.

Společnost Czech International si pozemky od města pronajímala od roku 2005 na 30 let s opcí dalších 10 let, chrtí závodiště zde provozovala od roku 2013. Stavby v areálu vybudoval nájemník a jsou v jeho vlastnictví. 

> „Nájemce v minulosti nabízel městu odstoupení od smlouvy s úhradou 400 milionů korun ze strany Prahy za údajné zhodnocení majetku. Letos v březnu město nabídlo odkoupení Areálu Motol za cenu dle znaleckého posudku ve výši necelých 216 milionů korun, což nájemce akceptoval,“ říká radní pro majetek, transparentnost a legislativu Adam Zábranský.

Po převzetí a vyřešení správy areálu, včetně stávajících smluvních vztahů s nájemci garážových stání, jej město plánuje přestavět na atletické sportoviště s mezinárodní certifikací, kde by bylo možné pořádat atletické soutěže a kvalifikační závody.

Aktuální kapacita či zázemí sportovních stadionů v Praze nevyhovuje poptávce. Většinu atletických závodů tak musí pořádat tři oddíly s odpovídajícími stadiony – Spartak Praha 4 a stadion Děkanka, TJ Dukla a stadion Juliska a ASK Slavia se stadionem Eden.

Plánovaný stadion nedaleko nemocnice Motol bude spádově využitelný pro tři atletické oddíly s celkovou členskou základnou přes 1 000 lidí – SK Aktis Praha, Atletika Stodůlky a TJ Sokol I Smíchov, které nyní působí na malých školních stadionech o 250 metrech bez většího zázemí.

> „Odkoupení areálu je skvělá zpráva pro všechny sportovní nadšence a atletické kluby z Prahy 5 a okolí, které dlouhodobě postrádají dostatečné sportovní zázemí. Je důležité, aby naše město mělo kvalitní místa, kde se mohou konat venkovní atletické závody,“ říká radní pro oblast sportu Antonín Klecanda.
