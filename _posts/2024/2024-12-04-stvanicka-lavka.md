---
title: "Štvanická lávka získala ocenění Víta Brandy za unikátní design i rychlejší a bezpečnější cestování"
author: MHMP
image: posts/lavka.jpg
tags: [Doprava]
---

⁠⁠⁠⁠⁠⁠⁠⁠⁠⁠⁠⁠⁠⁠⁠Celkem 55 projektů z celé České republiky se přihlásilo do soutěžní přehlídky Cena Víta Brandy 2024. Hlavní cenu za nejlepší dopravní stavbu a proměny ve veřejném prostoru získala Štvanická lávka propojující Karlín a Holešovice. Cena Víta Brandy každoročně vyzdvihuje projekty, které spojují technické řešení s estetikou a udržitelností. Vítěze vybírá renomovaná porota odborníků z různých oborů.

Štvanická lávka získala hlavní cenu Víta Brandy za dopravní stavbu nebo dopravní opatření. „Umění ve veřejném prostoru jsem vždy fandil a při stavbě Štvanické lávky jsme proto kladli důraz nejen na její funkčnost, ale i vzhled. Ocenění tak beru jako důkaz, že jsme postupovali správně. Ostatně bývalá komisařka pro dopravu města New York Janette Sadik-Khan označila Štvanickou lávku jako Karlův most 21. století,“ uvedl Zdeněk Hřib, první náměstek pražského primátora pro oblast dopravy.

Odborná porota byla okouzlena krásou této stavby. Shodla se, že stavby by neměly plnit jen technickou, ale i estetickou funkci. Petr Velička, jeden z porotců, o vítězné ceně prohlásil: „Když jsem se díval na fotku realizované stavby, měl jsem pocit, že se dívám na její počítačovou vizualizaci. Až posléze mi došlo, že ta stavba tady už stojí.“

Praha je členem spolku Partnerství pro městkou mobilitu, která soutěž organizuje. Z celkem přihlášených 55 projektů do užší nominace postoupilo 16 projektů. „Jedním z cílů Ceny Víta Brandy je zviditelňovat zdařilé a hodnotné zásahy do veřejného prostoru s významným pozitivním dopadem na pohyb pěšky, na kole a veřejnou dopravu,“ říká Jaroslav Martinek, jednatel spolku Partnerství pro městskou mobilitu.

Podle ministra pro místní rozvoj Petra Kulhánka projekty nominované na hlavní cenu jasně demonstrují, kam se naše vnímání úprav veřejného prostoru v Česku posunulo. „Na první pohled jde o zcela odlišné projekty, ale současně je jasné, že mají stejný cíl – aby se lidé v daných městech cítili lépe a bylo jim příjemné trávit svůj čas na veřejných prostranstvích. Podpora udržitelné dopravy a začlenění dopravních staveb do veřejného prostoru výrazně zlepšují kvalitu života ve městech. Pěší a cyklistická doprava snižují zátěž na životní prostředí a přispívají k přívětivému prostředí pro obyvatele,“ popisuje Petr Kulhánek.

Cena Víta Brandy oceňuje projekty, které spojují technické řešení s estetikou a udržitelností. „Ukazuje, že dopravní stavby mohou být nejen funkční, ale i přínosem pro veřejný prostor, jak ukazuje třeba Štvanická lávka v Praze a další oceněné nebo nominované projekty,“ dodává Petr Kulhánek.

Projekty posuzovala odborná devítičlenná porota složená ze zástupců organizací zaměřených na tematiku dopravy, architektury, urbanismu, krajinářské architektury, výtvarného umění a ochrany životního prostředí. O vítězích bylo rozhodnuto už v září nezávisle na okolních cenách. Přihlášené projekty najdete na webových stránkách Ceny Víta Brandy a také na platformě CityChangers Česko.
