---
title: "Zdeněk Hřib: Zásadní je rozhýbat českou ekonomiku a nenechat zemi oligarchům, Piráti budou i z opozice prosazovat potřebné zákony a změny"
author: Zdeněk Hřib
image: posts/8hrib.jpg
tags: [Ekonomika]
---

Předseda Pirátů Zdeněk Hřib se dnes sešel s premiérem Petrem Fialou, aby s ním diskutoval o budoucí spolupráci při prosazování programových priorit. „Piráti jsou po odchodu z vládní koalice konstruktivní opozicí. Dál prosazujeme naše priority, bez obstrukcí, hlídáme, aby vláda dál plnila společný program a je v zájmu Pirátů a našich voličů, aby se podařilo dotáhnout to, co bylo slíbeno,“ okomentoval setkání Zdeněk Hřib.

> „Pro nás jsou důležité dvě oblasti zákonů, které chceme posunout a zároveň pohlídat, aby nebyly nějakým způsobem osekány. Za prvé je to rozhýbání české ekonomiky, protože ve výši mezd už nás předehnali i Poláci a  pokud chceme více peněz pro české občany, tak bez toho se to nestane. Sem patří například zrychlení veřejných investic, tedy rychlejší rozhodování o veřejných zakázkách, zákon o podpoře bydlení, který pomůže 1,6 milionu lidí aby nespadli do problémů, digitalizace státní správy –  věci, kterými se zabýval Ivan Bartoš, nebo také zřízení dětského ombudsmana a dětské skupiny, které dlouhodobě prosazuje místopředsedkyně Sněmovny Olga Richterová,“ řekl Hřib.

> „Za druhé se náš stát postupem času dostal do područí různých lobbistických skupin a to je nutné řešit, protože stát tady má být pro lidi a ne dělat servis oligarchům. Sem patří například zákon o lobbování a další protikorupční legislativa připravovaná s odborníky podle dobré praxe ze zahraničí, které se věnuje předseda poslaneckého klubu Pirátů Jakub Michálek,“ pokračoval Hřib s tím, že Pirátům ve vládě a ve Sněmovně se již řada věcí podařila.

> „Ve vládě se Pirátům podařila řada věcí – rozhýbat digitalizaci, zavést eDoklady, zvýšit rodičovský příspěvek nebo prosadit osm protikorupčních zákonů. Chceme v té práci pro občany pokračovat i z opozice, pomáhat rodinám, tlačit na modernizaci země, chránit občany a jejich peněženky před klientelismem a kartely oligarchů. Nedopustíme, aby Česko ovládali populisti orbánovského ražení nebo údržbáři starých pořádků, kteří si na reformy jen hrají,“ uzavřel Hřib.
