---
title: "Piráti zaslali primátoru Svobodovi otevřenou výzvu. Místo zlehčování žádají nestranné prověření statisíců pro asistentku ředitele magistrátu"
author: Piráti
image: posts/novaradnice6.jpg
tags: [Piráti]
---

Praha, 5. prosince 2024 – Zastupitelský klub Pirátů vyzývá primátora hlavního města Prahy Bohuslava Svobodu k zajištění nestranného prověření kauzy nestandardně vysokých odměn pro asistentku ředitele magistrátu Martina Kubelku. Piráti žádají primátora, aby místo bagatelizace zaujal odpovědný postoj k věci, jež může poškodit důvěru občanů v úřad. 

Piráti se na primátora Svobodu otevřenou výzvou obrátili poté, co v médiích celou věc zlehčoval s tím, že výše udělených odměn pro zaměstnance je zcela v kompetenci ředitele magistrátu. Odměny v celkové výši 857 tisíc korun, které Kubelka loni nechal proplatit pro svou dnes již bývalou asistentku – tedy částku, která mnohonásobně převyšuje odměny zaměstnanců na srovnatelných či vyšších pozicích – odbyl Svoboda komentářem o šíření závisti. 

“Tato reakce nám připadá zcela neadekvátní a nedostačující. Proto jsme pana primátora otevřeně požádali, aby k této kauze zaujal odpovědný postoj a zajistil její nestranné prověření. Věc podkopává důvěru ve spravedlivé hospodaření s veřejnými prostředky a stala se předmětem veřejné diskuse, což podtrhuje její význam a nezbytnost důkladného objasnění. Jakékoliv další pokusy o bagatelizaci postupu pana ředitele Kubelky mohou snižovat důvěru občanů, ale i řadových zaměstnanců magistrátu v řádné fungování úřadu,” říká místopředseda zastupitelského klubu Pirátů Viktor Mahrik.

Informace o výši odměn publikoval veřejnoprávní zpravodajský server iROZHLAS.cz už v pondělí 2. prosince.

* Text otevřeného dopisu [zde](assets/Praha/img/otevreny-dopis-svoboda.pdf)
