---
title: "Praha prodlouží výjimku pro parkování elektromobilů zdarma"
author: MHMP
image: posts/hrib06.jpg
tags: [Doprava]
---

Rada hlavního města Prahy v pondělí rozhodla, že výjimka, která umožňuje parkování elektromobilů v zónách placeného státní zdarma, bude prodloužena do 30. června 2025. Ostatní běžná parkovací oprávnění zůstávají prozatím beze změn.

> „Vzhledem k tomu, že dosud nedošlo ke koaliční shodě na nové podobě zvýhodnění pro další období, přestože kompletní návrh změn v oblasti parkování je z mé strany připraven, prodlužuje se výjimka pro parkování elektromobilů o šest měsíců,“ vysvětluje náměstek primátora pro oblast dopravy Zdeněk Hřib a zdůrazňuje: „Elektromobil zabírá na ulici prostorově stejné místo jako auto se spalovacím motorem a s ohledem na jejich očekávaný nárůst tedy není dlouhodobě udržitelné jejich jednostranné zvýhodnění s parkováním zdarma na místech rezidentů. Proto také navrhuji zvýhodnění čistých elektromobilů formou 50% slevy na návštěvnické parkování pouze ve fialových a oranžových zónách.“

Přestože zvýhodnění nízkoemisních vozidel je potřebné s ohledem na jejich příznivý dopad na životní prostředí, je třeba zvolit tu správnou formu, aby takovým zvýhodněním nedocházelo k omezení parkovacích míst pro rezidenty.

> „Modré zóny jsou primárně určeny rezidentům. Naopak fialové jsou pro vozy návštěvníků, tedy těch, kteří se po městě pohybují nepoměrně více. U těch dává smysl zvýhodnit elektromobily. U aut, která většinu času stojí na místě, je totiž vcelku jedno, jaký mají pohon, zatímco u těch, která se ve městě hodně pohybují, dává naopak smysl bezemisní pohon zvýhodnit,“ dodává Zdeněk Hřib.

Praha bude dále podporovat elektromobilitu i dalšími cestami, a to zejména prostřednictvím investic do rozvoje dobíjecí infrastruktury. Cílem je totiž její zpřístupnění všem, aby nezůstala pouze výsadou pro lidi s vlastní garáží. Hlavní město také aktuálně získalo dotaci z Evropské unie na projekt výstavby až 1 500 dobíjecích stanic ve veřejném prostoru. V připravované reformě zón placeného státní by pak také měly mít elektromobily vyhrazená místa se zvláštním režimem u elektronabíječek.
