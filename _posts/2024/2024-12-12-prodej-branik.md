---
title: "Praha vydražila nemovitosti v Braníku vhodné pro využití v oblasti školství"
author: MHMP
image: posts/zabransky-okno.jpg
tags: [MHMP]
---

Hlavní město v úterý 10. prosince 2024 uspělo ve veřejné dražbě a do svého vlastnictví tak získá rozsáhlé pozemky a budovy v Praze 4. V první řadě bude Praha prověřovat využití budov pro rozšíření kapacit středoškolského vzdělávání. Nemovitosti Praha vydražila celkem za 649 milionů korun.

Předmětem nucené dražby byly pozemky a budovy v ulici Mikuleckého v Braníku vlastněné společnostmi Jaromíra Soukupa. Všechny budovy v areálu jsou samostatně napojeny na rozvodnou síť, dále mají vlastní plynovou kotelnu, vodovodní přípojku a jsou vzájemně propojeny krytými můstky. Areál je uzavřen pomocí závor a je hlídán ostrahou a kamerovým systémem. Nachází se v dobré dopravní dostupnosti do centra města a v blízkosti veškeré občanské vybavenosti.

Celková výměra vydražených pozemků činí přes 16 000 metrů čtverečních. Praha vlastní i sousední pozemky o celkové výměře téměř 22 000 metrů čtverečních. Spojením tak vznikne kompaktní území o rozloze téměř 4 hektary.

> „Výsledek aukce považuji za úspěch pro Prahu. Hned vedle vydražených nemovitostí Praha vlastní školu, město tak scelí vlastnictví v této lokalitě. O budoucím využití budov budeme jednat, v první řadě prověříme využití pro potřeby školství,” říká radní pro majetek, transparentnost a legislativu Adam Zábranský. 

> „Jsem opravdu rád, že Praha uspěla v dražbě pozemků v Braníku. Jedná se o zajímavé pozemky s velkým potenciálem pro rozšíření kapacit školství a sportu v hlavním městě Praze. Úspěchem v dražbě se nám podařilo scelit pozemky s celkovým rozsahem cca 4 hektarů. Získané pozemky a budovy představují významnou příležitost pro zásadní rozšíření kapacit zejména v oblasti středního a učňovského školství. Vzhledem ke konstrukčnímu systému budov lze nalézt univerzální využití bez dramatických stavebních zásahů a finanční náročnosti,“ uvádí Petr Hlaváček, náměstek primátora hl. m. Prahy pro oblast územního a strategického rozvoje.

> „Vydražení nemovitostí v Braníku představuje významný krok k posílení kapacit středoškolského vzdělávání v Praze. Získané prostory mají velký potenciál pro využití v oblasti školství, a proto se budeme intenzivně zabývat jejich budoucím rozvojem v tomto směru,“ doplňuje radní hl. m. Prahy pro oblast školství Antonín Klecanda.

Podle expertního posouzení Pražské developerské společnosti lze předpokládat, že pomocí okamžitě uskutečnitelných stavebních zásahů je možné dosáhnout přeměny objektů právě pro potřeby školství v krátkodobém horizontu. 

Ze zpracované právní analýzy pak vyplývá, že riziko spojené s dražbou je nízké, a právní stav nemovitostí poskytuje vydražiteli dostatečnou jistotu ohledně možnosti budoucího nakládání s nemovitostmi.
