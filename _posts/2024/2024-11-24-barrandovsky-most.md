---
title: "Barrandovský most je opět pro řidiče průjezdný bez omezení"
author: MHMP
image: posts/0hrib.jpg
tags: [Doprava]
---

V neděli 24. listopadu 2024 se po několika měsících rekonstrukce a souvisejících dopravních omezení opět mohou řidiči projet po Barrandovském mostě bez omezení. V obou směrech byl most plně zprovozněn. Od odpoledních hodin tak mohou řidiči využívat všechny jízdní pruhy a otevře se i rampa ze Strakonické ulice.

Od neděle mohou řidiči opět jezdit po Barrandovském mostě bez dopravních omezení. O víkendu se zde uskutečnily poslední zatěžovací zkoušky, které potvrdily, že je most připraven pro plnohodnotnou dopravu. „Hotovo! Kompletně rekonstruovaný Barrandovský most předáváme řidičům o rok dříve, než jsme původně plánovali. Přestože uzavírky spojené s rekonstrukcemi silnic politické body nepřinášejí, my jsme měli odvahu do toho jít a celou tuto extrémně náročnou opravu jsme zvládli s předstihem. Most je nyní jako nový, je zpevněný ultravysokopevnostním betonem, takže bude sloužit všem 150 tisícům řidičů, kteří po něm každý den projedou, další desítky let. Děkuji všem, kteří se na jeho rekonstrukci podíleli, za jejich práci a také řidičům za jejich trpělivost a ohleduplnost při nezbytné uzavírce,“ uvedl náměstek primátora hl. m. Prahy pro oblast dopravy Zdeněk Hřib. 

> „V každém velkém městě je doprava jednou z klíčových priorit. V Praze máme hodně problémů, které je nutné řešit. Jedním z nich byla a je i rekonstrukce Barrandovského mostu. Pevně věřím, že provoz bude nyní bez problémů a komfort řidičů se opět zlepší,“ řekl Bohuslav Svoboda, primátor hl. m. Prahy.

Rekonstrukce Barrandovského mostu se uskutečnila ve čtyřech etapách na nosné konstrukci a samostatné sanaci pilířů. Byla zajištěna kompletní výměna mostního svršku, včetně izolačního systému a vyrovnávací vrstvy z vysokopevnostního betonu UHPC (ten se vyznačuje extrémní pevností a odolností a výrazně přispívá k dlouhodobé životnosti a bezpečnosti rekonstruované části mostu). Most získal nové vozovkové souvrství, zádržný systém, zábradlí, portály s dopravním značením a další prvky dopravního vybavení. Nový systém odvodnění také zajistí efektivnější odvádění srážek a zabrání poškození konstrukce. Byla vyměněna mostní ložiska a závěry, na rampě z ulice K Barrandovu byl obnoven automatický protinámrazový systém a v rámci rekonstrukce byla posílena nosná konstrukce pomocí systému dodatečného předpětí uvnitř mostu.

Časová osa rekonstrukce:

* Sanace pilířů (podzim 2020–2021): Kompletní oprava a sanace pilířů mostu, a to i pod hladinou Vltavy.
* I. etapa (16. květen 2022–říjen 2022): Zaměřila se na jižní polovinu jižního mostu a rampu ze Strakonické ulice.
* II. etapa (15. května 2023–srpen 2024): Pokračovala pracemi na severní polovině jižního mostu a horní části rampy z ulice K Barrandovu.
* III. a IV. etapa (spojené v roce od 11. března 2024 do 24. listopadu 2024): Tyto dvě etapy zahrnovaly práce na severním mostě.

Barrandovský most, postavený v 80. letech minulého století, se potýkal s celou řadou problémů souvisejících s věkem. Mezi nejzávažnější patřilo zatékání do betonových konstrukcí, koroze výztuže a poškození hydroizolace. Rekonstrukce byla nezbytná pro zajištění bezpečnosti a dlouhodobé funkčnosti mostu.

> „Rekonstrukce Barrandovského mostu byla výzvou, která zdůraznila význam důkladného plánování a efektivní komunikace při velkých dopravních projektech. Na rozdíl od výstavby na zelené louce vyžadovala rekonstrukce stávajícího mostu s minimálním omezením provozu značné úsilí při koordinaci všech zúčastněných stran. Díky vynikající práci dopravních inženýrů, zástupcům městských společností, policie a dalších odborníků se podařilo minimalizovat dopady na pražskou dopravu. Všem zúčastněným patří velké poděkování,“ upřesnil Filip Hájek, předseda představenstva a generální ředitel Technické správy komunikací hl. m. Prahy.

> „Sloučení realizace 3. a 4. etapy do jedné stavební sezóny pro nás bylo opravdovou výzvou, ale díky zkušenostem z předchozích etap a preciznímu plánování se podařilo tuto výzvu úspěšně zvládnout. Barrandovský most tak můžeme letos zprovoznit ještě před zahájením zimní sezóny,“ doplnil Martin Ředina, ředitel oblasti Mosty, společnosti PORR.

Důležitou roli sehrály i při přípravách na kompletní opravu Barrandovského mostu technologie. Pomocí počítačů a matematických modelů dnes totiž dopravní inženýři umí velmi detailně simulovat, co vše může nastat, až se na mostě omezí provoz. Právě tyto simulace sloužily jako podklad pro návrhy změn ve vedení dopravy, které pomohly tak rozsáhlá omezení zvládnout. Jednalo se o stovky maličkostí, jako třeba přeprogramování semaforů a preference na křižovatkách nebo vyznačená vyhrazené jízdní pruhy pro autobusy atd. Veškeré detaily o opravě mostu a další informace k dopravě naleznete na: https://barrandak.cz/.
