---
title: "Praha dočasně pronajme Staroměstskou tržnici provozovatelům Signal Festivalu. Bude v ní galerie a kulturní centrum"
author: MHMP
image: posts/zabransky-kreslo.jpg
tags: [Kultura]
---

Staroměstská tržnice v blízkosti Václavského náměstí bude mít po letech opět využití. V téměř pět let prázdné budově zřídí pořadatelé Signal Festivalu pop-up galerii a kulturní centrum. Pronájem prostor na dobu tři a půl let v pondělí schválili pražští radní.

Oblíbený Signal festival již déle než deset let přináší do ulic Prahy současné digitální umění. Galerie a kulturní centrum na ploše o celkové výměře cca 3 000 m2 bude mít za cíl přiblížit svět digitálního umění široké veřejnosti.

> „Dočasné zřízení galerie vdechne život této významné, leč nevyužívané budově v centru Prahy. Současně bude pokračovat příprava na vypsání soutěžního dialogu, jehož cílem je najít silného partnera, který se bude podílet na rekonstrukci i dlouhodobém provozu Staroměstské tržnice,“ říká radní pro majetek, transparentnost a legislativu Adam Zábranský.

Kulturní centrum bude spolupracovat se vzdělávacími institucemi, pořádat umělecké akce, workshopy či přednášky. Organizovat bude i rezidenční umělecké programy a arteterapeutická sezení. V objektu se počítá s obchodem se suvenýry a s kavárnou, komfort veřejnosti zvýší také opětovné otevření pasáže z ulice 28. října do Rytířské.

Náklady ve výši přibližně 30 milionů korun spojené s úpravou prostor pro potřeby galerie hradí provozovatel bez nároku na zpětné proplacení městem. Úpravy včetně nátěru ocelové střešní konstrukce protipožární vrstvou zvýší hodnotu budovy pro město a zamezí dalšímu zhoršování stavu objektu. Zároveň budou konzultovány s památkáři, aby neohrozily hodnotu historických prvků ani plánovanou hloubkovou rekonstrukci.

S ohledem na vysoké počáteční investice a očekávané vysoké provozní náklady spojené s energetickou neefektivností budovy bude nájemné činit 100 000 korun měsíčně. Praha tedy získá ročně 1,2 milionu korun z prostoru, který je dnes nevyužitý a přináší jen náklady.

Staroměstská tržnice byla postavena v roce 1894 jako krytá tržnice pro potřeby Pražanů. V druhé polovině 20. století byla budova přestavěna na samoobsluhu a došlo k architektonicky nevhodnému přebudování vnitřních prostor – zakrytí stropní konstrukce, podhledy, rozdělení volného vnitřního prostoru, čímž se stala z dnešního pohledu zcela nevyhovující. Tržnice byla vyklizena v roce 2019 kvůli již tehdy plánované rekonstrukci, ze které ale následně sešlo.

> „Cesta, kterou Praha zkusila v minulosti, že se udělá rekonstrukce a až potom by se hledal provozovatel, nepovažuji za nejvhodnější. Myslím, že je dost rizikové předvídat potřeby trhu. Nezačínáme od nuly, navazujeme na již dříve schválený projekt rekonstrukce. Náklady se budou pohybovat ve vyšších stovkách milionů korun, ale bude záležet právě na soutěžním dialogu, co budou schopni účastníci nabídnout. Budeme hledat pro město co nejvíce životaschopný model,“ doplňuje pražský radní Zábranský.
