---
title: "Vinohradská vodárenská věž se začne měnit ve vodárenské osvětové centrum Hydropolis"
author: MHMP
image: posts/hydropolis.jpg
tags: [Životní prostředí]
---

Slavnostním zahájením stavby byla v úterý 3. prosince 2024 spuštěna rekonstrukce areálu bývalé Vinohradské vodárny, ve které vznikne unikátní vodárenské osvětové centrum Hydropolis. Celkové náklady na osvětové centrum jsou přibližně 450 milionů Kč a sloužit bude jak veřejnosti, tak i pro školy a další instituce.

Záměr projektu vznikl v souvislosti s nutnou rekonstrukcí vodárenského objektu postaveného v roce 1882 podle projektu Antonína Turka. Vodárenská věž byla součástí systému zásobování vodou města Královské Vinohrady, který se sestával z vodárny v Podolí, podzemních vodojemů, čerpací stanice a věžového vodojemu na vinohradské Korunní třídě. Dvoukomorový podzemní vodojem byl dobudován v roce 1891 a sloužil až do 70. let minulého století. Od roku 1991 je objekt prohlášen technickou kulturní památkou.

> „Praha nikdy nepřestane překvapovat a přicházet s něčím novým, inovativním a pro některé možná šokujícím. Rekonstrukce areálu bývalé Vinohradské vodárny, ve které vznikne unikátní vodárenské osvětové centrum Hydropolis, bude dalším místem, kterým Praha může dokázat, jak unikátním místem je,“ uvedl Bohuslav Svoboda, primátor hl. m. Prahy.

Projekt od samého počátku připravuje Pražská vodohospodářská společnost (PVS) ve spolupráci s Pražskými vodovody a kanalizacemi (PVK) a skupinou Veolia. Celkové investiční náklady na Vodárenské osvětové centrum jsou 350 milionů Kč. Financování je předpokládáno z Fondu vlastních investic PVS a dalších 100 milionů Kč do návrhu, vývoje a realizace expoziční části záměru nově vznikajícího centra investuje společnost Veolia, a to prostřednictvím společnosti PVK. Architektem a projektantem záměru je společnost CMC architects ve spolupráci se společností Sweco, expoziční část navrhla a vyvinula společnost JinJan. Vysoutěženým zhotovitelem je společnost Metrostav DIZ.

> „Rekonstrukci věže i ostatních objektů jsme plánovali již několik let kvůli jejich havarijnímu stavu. Jsem rád, že díky společné dohodě zakotvené v Memorandu, jež uzavřely podílející se subjekty v září 2020, se nám nakonec podařilo projekt rozšířit o unikátní expozice a vzdělávací prostory. Ty z objektu umožní vytvořit osvětové vodárenské centrum. Dnešním dnem byla stavba slavnostně zahájena a dokončení celého centra předpokládáme začátkem roku 2027,“ doplnil Pavel Válek, předseda představenstva a generální ředitel PVS.

> „Jsme hrdí, že můžeme být součástí tohoto projektu. Bude revitalizován krásný prostor v těsné blízkosti centra metropole. Ten nabídne osvětu ve vodohospodářské oblasti, seznámí veřejnost s klimatickou změnou i hospodařením s vodou,“ dodal Petr Mrkos, generální ředitel PVK.

V rámci rekonstrukce sedmipatrové vodárenské věže vzniknou unikátní expoziční prostory zaměřené především na edukační činnost. Ve spolupráci s památkáři současně vznikne na střeše vodárenské věže zcela nové vyhlídkové místo s překrásným a jedinečným výhledem na Prahu. Součástí projektu je také kavárna s možností posezení a setkávání. Unikátní expozice osloví celou řadu zahraničních návštěvníků, podobně jako tomu je u jiných obdobných projektů.

> „Navrhovaná citlivá rekonstrukce nevyužívaného areálu historické Vinohradské vodárny nabídne unikátní vodárenské osvětové centrum, které moderní formou představí široké veřejnosti problematiku hospodaření s vodou. Součástí celkového záměru je rekonstrukce dvou podzemních vodojemů, přičemž jeden z nich bude znovu zprovozněn a bude zapojen do komplexního systému zásobování vodou hlavního města Prahy. V druhém vodojemu vznikne unikátní expozice, která nabídne návštěvníkům nezapomenutelný zážitek ve formě prezentace nakládání a hospodaření s vodou v rámci celého životního cyklu, a to při využití nejmodernějších expozičních technologií,“ řekl Michal Hroza, radní hl. m. Prahy pro infrastrukturu.

> „Chceme-li pochopit klima a jeho změnu, musíme rozumět také hospodaření s vodou. Hydropolis inovativně a atraktivně provede veřejnost celým procesem a nabídne nejen vzdělávací zážitek. Zmírnění i předcházení důsledků klimatické změny musí být důležité i pro další generace. Kongresový sál, který je součástí projektu, umožní pořádání seminářů pro školy a další kulturně společenské akce s environmentálním přesahem,“ upřesnila Jana Komrsková, náměstkyně primátora hl. m. Prahy pro životní prostředí a klimatický plán.

> „Bývalá vodárna je ideálním místem pro vznik osvětového centra Hydropolis. Těší mě, že stavbu zde zahajujeme tak brzy poté, co prodej areálu Pražské vodohospodářské společnosti schválilo pražské zastupitelstvo,” připomněl radní pro majetek, transparentnost a legislativu Adam Zábranský.

> „Projekt Hydropolis je skvělým příkladem toho, jak lze spojit historii s moderními vzdělávacími přístupy. Vytvoření vodárenského osvětového centra nabídne nejen jedinečný pohled na význam vody v našem každodenním životě, ale také podpoří environmentální vzdělávání, které je klíčové pro mladé generace. Jsem přesvědčen, že toto centrum bude inspirativním místem pro školy, rodiny i zahraniční návštěvníky,“ připojil Antonín Klecanda, radní pro oblast školství hl. m. Prahy.

Cílem expozice bude prezentovat moderní, záživnou a interaktivní formou vše, co se skrývá za samozřejmostí, kdy v každé domácnosti otočením kohoutku teče kvalitní pitná voda a spláchnutím toalety se voda odvede, vyčistí a vrátí zpět do recipientu v kvalitě lepší, než byla odebrána. Současně bude celý areál revitalizován na nový veřejný prostor s celou řadou vodních prvků a různými ukázkami forem vody v přírodě či intravilánu města.

> „Společnost Veolia se v rámci své společenské odpovědnosti podílí na podobných projektech po celém světě. Hydropolis je projektem revitalizace, projekt nové naděje pro nádherný prostor uprostřed města. Pro skupinu Veolia je symbolem hledání nové cesty spolupráce mezi soukromým a veřejným sektorem, který zohledňuje zájmy obou partnerů,“ popsal Martin Bernard, člen představenstva a ředitel divize Voda skupiny Veolia ČR.

> „Jsme rádi, že se můžeme podílet na vzniku tohoto unikátního edukačního projektu, který nám umožní propojit naše bohaté zkušenosti z náročných památkových rekonstrukcí a vodohospodářských projektů,“ uzavřel Karel Volf, generální ředitel společnosti Metrostav DIZ.

Hydropolis se v následujících letech stane unikátním a inovativním vodárenským centrem. Právě u adaptace na klimatickou změnu je obzvlášť důležité pochopení hospodaření s vodou. Hydropolis proto tuto oblast více přiblíží široké veřejnosti formou herních a vodních prvků, dále pak edukativními expozicemi moderních technologií úpravy a čištění vody a šetrného nakládání s vodou.
