---
title: "Praha získá významné pozemky pro park Trojmezí"
author: MHMP
image: posts/zabransky-kreslo.jpg
tags: [Pozemky]
---

Zastupitelstvo hl. m. Prahy ve čtvrtek schválilo návrh na majetkovou směnu mezi hlavním městem a společností Trojmezí Gate, v níž Praha získá rozsáhlé zelené pozemky v lokalitě Trojmezí v Praze 10. Dceřiná společnost FINEPu za ně od města získá pozemky v Hlubočepích, Ruzyni a Stodůlkách, kterými scelí vlastnictví v těchto lokalitách pro plánovanou výstavbu. V Ruzyni se FINEP vůči městské části zavázal na získaných pozemcích realizovat občanskou vybavenost.

Cena městem nabývaných pozemků o výměře 57 631 metrů čtverečních byla stanovena na základě znaleckého posudku ve výši 95,9 milionu korun bez DPH. U pozbývaných pozemků o výměře 24 812 metrů čtverečních byla cena vzhledem k aktuálně projednávanému návrhu na změnu územního plánu navýšena na 213,3 milionu Kč včetně DPH. Rozdíl mezi cenami ve výši 117,4 milionu korun včetně DPH společnost doplatí hlavnímu městu Praze. 

> „Mám radost, že se nám podařilo dotáhnout složitou směnu na několika městských částech. Městu se především podařilo získat ucelenou a významnou državu v lokalitě parku Trojmezí, která umožní přípravu pilotních drobných projektů. Během pár týdnů bychom měli navázat schválením celkové koncepce, kterou zpracoval IPR. Dalším projektem, který díky této směně bude možné realizovat, je objekt veřejné vybavenosti v Praze 6,“ říká Petr Hlaváček náměstek primátora pro oblast územního a strategického rozvoje.

> „Nabytím tohoto pozemku do vlastnictví Prahy dojde k zásadnímu posunu při řešení celého prostoru Trojmezí a naplní se další krok směřující ke sjednocení plánování budoucnosti celé oblasti. Směna navazuje na loňskou koupi pozemku u meandrů Botiče o výměře 23 590 metrů čtverečních,“ říká pražský radní pro oblast majetku, transparentnosti a legislativy Adam Zábranský.

Trojmezí – území obklopené zástavbou městských částí Praha 4, 10, 11 a 15 je významnou přírodní a rekreační lokalitou dříve zemědělsky využívané krajiny, která však do dnešní doby nebyla schopna naplňovat svůj plný potenciál. Kromě přírodní památky Meandry Botiče se tu nachází i několik retenčních nádrží nebo rozsáhlý zanedbaný ovocný sad. Institut plánování a rozvoje hlavního města Prahy vloni dokončil krajinářskou studii pro celou lokalitu s vizí revitalizace zanedbaného a těžce prostupného území v příjemné místo pro bezpečný pohyb a pobyt.
