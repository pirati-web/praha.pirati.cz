---
title: "Praha na světovém veletrhu Smart City Expo Wolf Congress v Barceloně představí mladé inovátory"
author: MHMP
image: posts/mazur9.jpg
tags: [inovace]
---

Hlavní město Praha se společně s Brnem a Plzní zúčastní světového veletrhu chytrých měst Smart City Expo Wordu Congress (SCEWC) ve španělské Barceloně. Třináctý ročník celosvětově nejvýznamnější akce v tomto oboru se koná ve dnech 5. – 7. listopadu 2024. Akce se letos zúčastní na 130 vystavovatelů z celého světa. Česká účast by měla být rekordní, kromě měst se představí třicet českých vystavovatelů z řad start-upů, inovativních firem a univerzit. Hlavní město zde představí například moderní digitalizované přístřešky MHD.

Unikátní národní expozici organizuje Ministerstvo průmyslu a obchodu ČR (MPO) a jeho agentura CzechTrade. Praha se světově uznávaného veletrhu účastní již od roku 2022.

Z více než třicítky vystavujících inovativních firem, univerzitních pracovišť a odborných organizací jich lze 28 přímo propojit s některým z přítomných měst. Z toho 13 připadá na Prahu, která se v Barceloně představí již poněkolikáté. „Filozofií letošní pražské expozice je ukázat neustálý výměnný proces, mezi všemi, kteří se podílejí na rozvoji našeho města. Vytvořili jsme synergii městských firem, akademických institucí a komerčních subjektů a společně podporujeme mladé talenty a vytváříme originální, udržitelné a prostorově kultivující řešení pro příjemnější a bezpečnější život v našem městě. Jsme obzvlášť hrdí na to, že autory mnoha našich oceněných projektů je nejmladší generace inovátorů, výzkumníků a designérů,“ uvádí primátor Prahy Bohuslav Svoboda. Tento přístup, který velmi dobře vystihuje i účasti Brna a Plzně, odkrývá další výrazný aspekt české prezentace: prostor pro kreativitu a nápady mladých inovátorů.

> „Praha nebo městská firma OICT, která agendu Smart Cities pro hlavní město řeší, se tohoto veletrhu účastní každoročně. Vedle vystoupení členů týmu OICT v různých oblastech Smart Cities v programu veletrhu, což je velmi prestižní záležitost, bude mít letos Praha svůj stánek v rámci samostatného českého pavilonu. Na expu tak budou zastoupené i exponáty ČVUT, UMPRUM a městské firmy Technologie hlavního města Prahy,“ přibližuje Daniel Mazur, pražský radní pro oblast ICT, Smart City, vědy, výzkumu a inovací.

> „Na prestižním veletrhu Smart City Expo World Congress ve Španělsku představujeme projekt digitálního informačního kanálu Technologií hlavního města Prahy, díky kterému modernizujeme přístřešky pražské MHD a zároveň posilujeme možnosti krizového řízení. Tento projekt ukazuje, jak Praha aktivně zavádí inovativní technologie do své infrastruktury a potvrzuje svou pozici mezi lídry v oblasti chytrých měst,“ říká Michal Hroza pražský radní pro oblast infrastruktury.

Pro českou účast na SCEWC je klíčová společná institucionální podpora rezortů průmyslu a obchodu, pro místní rozvoj, dopravy a životního prostředí a tří velkých měst s Prahou, která jsou v Česku považována za tahouny tématu Smart Cities. „Jako národního gestora agendy Smart Cities nás těší, že v Česku začínáme být schopni efektivní víceúrovňové spolupráce, a myslím, že společná národní prezentace v Barceloně v tomto zafungovala jako dobrý motivátor. Obzvláště cenná je přítomnost měst a firem pod jednou střechou. Nejčastějším kanálem pro přenos inovací do praxe je totiž vzájemné sdílení dobré praxe mezi městy. Situace, kdy Praha, Brno a Plzeň zaštítí svými zkušenostmi inovativní řešení českých firem vzešlá z jejich lokálních ekosystémů, představuje tu nejlepší možnou synergii. Stejně důležité je ale i to, že města svou účastí načerpají inspiraci z mezinárodního prostředí, aby své místní ekosystémy mohla dále úspěšně rozvíjet,“ vysvětluje Kamil Papež, ředitel odboru regionální politiky na Ministerstvu pro místní rozvoj ČR.

Barcelonský Smart City Expo World Congress letos přivítá na 25 tisíc odborných návštěvníků z více než 130 zemí. Mezi nimi nebudou chybět byznysové špičky nadnárodních gigantů, představitelé národních, regionálních i municipálních vlád ale i výzkumníci, inovativní start-upy nebo zástupci neziskového sektoru. Česká expozice se zde představí na ploše 308 m2.

Česká účast se opírá o Exportní strategii ČR 2023–2033, kterou vláda schválila v srpnu 2023. Ta klade důraz na inovace, reflektuje hlavní globální megatrendy a propojuje české schopnosti do ucelené nabídky s moderním marketingovým přístupem. „Nové pojetí podpory exportu propsané do Exportní strategie již delší čas pilotně testujeme na vybraných odvětvích. Oblast Smart Cities jsme zařadili mezi priority, protože se zde potkává globální tržní potenciál, vysoká míra inovativnosti a přidané hodnoty řešení, velký počet start-upů a malých a středních firem, z nichž se mohou stát budoucí národní šampioni, i neodvratná společenská potřeba,“ uvádí David Müller, vrchní ředitel sekce Evropské unie a zahraničního obchodu MPO. „Silná přítomnost na strategických akcích jako Barcelona je základním předpokladem, aby se Česká republika dostala v tomto oboru na mezinárodní scéně do první ligy, a naše firmy a instituce tak měly otevřené dveře k důležitým zakázkám a projektům,“ dodává David Müller.
