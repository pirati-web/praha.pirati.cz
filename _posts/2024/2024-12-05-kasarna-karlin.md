---
title: "Praha otevřela pilotní oblouk Viaduktu Karlín Bude v něm informační centrum a prostor pro kulturu"
author: MHMP
image: posts/kasarna-karlin.jpg
tags: [Majetek]
---

Hlavní město slavnostně zahájilo pilotní provoz oblouku č. 36 projektu Viadukt Karlín, který se nachází na pozemcích Prahy pod mostním obloukem historického Negrelliho viaduktu. Tento oblouk, který se po náročné výstavbě dočkal zasklení, bude nyní sloužit jako informační a výstavní centrum, které provozuje městská společnost TRADE CENTRE PRAHA, a.s. (TCP). Zasklení oblouku zajistila Technická správa komunikací, a.s., (TSK) a zahájila tak novou éru využití této kulturní památky, jež byla postavena v letech 1846–1850.

Pilotní oblouk bude ve zkušebním provozu, kdy po dobu dvou let bude odborný tým z Českého vysokého učení technického (ČVUT) monitorovat vliv provozu a dalších faktorů na konstrukci historické stavby.

> „Kromě karlínského viaduktu se nám daří koordinovat rozvoj celého území, kdy v blízkosti vzniká sesterský projekt karlínských kasáren a kdy i developerská společnost Penta plní dohody a připravuje mezinárodní architektonickou soutěž na podobu čtyř bloků mezi magistrálou a autobusovým nádražím na Florenci. Celé území se v horizontu 10 až 15 let postupně promění v živoucí městskou čtvrť s kvalitní architekturou a městskými i státními projekty, jako je například budoucí železniční uzel Praha,“ řekl Petr Hlaváček, náměstek primátora hl. m. Prahy pro oblast územního a strategického rozvoje.

> „Veřejný prostor na místech, jako jsou oblouky Negrelliho viaduktu, bývá v evropských metropolích často využíván ke společensko-kulturním účelům. Existuje vize zasklení a zprovoznění 40 oblouků, což by opravdu vdechlo život celému prostoru okolo Negrelliho viaduktu. Prozatím musíme být trpěliví a počkat si na výsledky pilotního provozu, kterému držím palce,“ uvedl Adam Zábranský, radní hl. m. Prahy pro majetek, transparentnost a legislativu.

> „Věříme, že otevření tohoto prostoru je teprve začátkem. Těšíme se na další kroky, které povedou k oživení celého viaduktu. Rádi bychom, aby v budoucnu vznikla místa pro kulturu, kavárny a komunitní aktivity, které by podpořily rozvoj Karlína jako pulzujícího centra Prahy,“ sdělila místopředsedkyně představenstva TCP Marta Pražáková.

> „Tento pilotní projekt, který realizujeme ve spolupráci s dalšími partnery, přinese nový rozměr této ikonické pražské stavbě. Celkem byly práce rozděleny na čtyři etapy, přičemž první dvě etapy zajistila TSK. Tyto etapy zahrnovaly kompletní připojení prostoru na inženýrské sítě, konstrukci podlahy s vytápěním a instalaci speciálních, na míru vyrobených, prosklených stěn se vstupními dveřmi. Tímto krokem jsme položili základy pro další etapy projektu. Třetí etapa zahrnovala instalaci vybavení s následným provozem společností TCP a čtvrtou etapou je dvouletý monitoring vlivu provozu na samotnou konstrukci mostu, který zajistíme společně s ČVUT,“ doplnil Filip Hájek, předseda představenstva a generální ředitel TSK.

> „Po vzoru moderních západních metropolí vracíme do viaduktu a jeho okolí život! Oživení prvního oblouku a dvouletý zkušební provoz prověří potenciál této lokality. Ve spolupráci s ČVUT budeme prostor monitorovat a, pokud bude vše v pořádku, zabydlíme i další oblouky, kde by mohly vzniknout kavárny, bistra, galerie nebo obchůdky pro místní tvůrce a prodejce. V srdci města tak vznikne další živé místo, kde budou lidé rádi trávit společný čas,“ připojil Zdeněk Hřib, 1. náměstek primátora hl. m. Prahy pro oblast dopravy.

> „Základní, Radou hlavního města Prahy již schválená, vize všech více než 40 zasklených oblouků je čistě komerční pronájem ve 40 procentech vybraných oblouků, kreativní pronájem při zvýhodněné ceně ve 40 procentech oblouků a krátkodobý pronájem na 1 rok, ideální například pro startupy, ve 20 procentech oblouků. Tuto představu budeme v následujícím roce upřesňovat a ekonomicky prověřovat. Cílem je, aby celý provoz byl ideálně ziskový a aby přinášel prospěch Pražanům,“ uzavřel radní Adam Zábranský.
