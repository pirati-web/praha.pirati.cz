---
title: "Hlavní město kampaní vyzývá k důstojnému zacházení s kapry v rámci vánočního období"
author: MHMP
image: posts/novaradnice5.jpg
tags: [Vánoce]
---

Hlavní město zahajuje kampaň, která má za cíl upozornit nejen obyvatele metropole na šetrné a soucitné zacházení s kapry v období adventu. Cílem kampaně je upozornit na nejčastější utrpení, které kapři hlavně v prosinci podstupují. Lidé by neměli umisťovat kapry do vany na dlouhý čas, nevypouštět kapry zpět do přírody a, pokud nemají správné zkušenosti, ať se nepokouší kapry zabíjet vlastními silami. Kampaň je již k vidění v ulicích Prahy. Veškeré detaily jsou na stránkách https://praha.eu/vanoce-pro-kapry.

Každý rok se s blížícími Vánocemi odehrává tradice, která přináší kaprům mnoho utrpení, aniž by to tak opravdu muselo být. Mnoho lidí totiž neví, jak se ke kaprům zachovat, aby byl jejich konec života bez zbytečného stresu a pomalého umírání.

> „Věřím, že etičtější a soucitnější přístup ke kaprům během Vánoc je dalším nezbytným krokem k lepší ochraně zvířat. Krokem, který může udělat každý z nás. Cílem kampaně je povzbudit veřejnost, aby se zamyslela nad tím, jakým způsobem se s kapry nakládá a že jim naše mnohé zvyky přináší velké, a přitom zcela zbytečné utrpení, což potvrzují i vědecké studie. Pro nás lidi jsou Vánoce svátkem radosti a klidu, ale také časem, kdy se snažíme být velkorysí a laskaví ke svým nejbližším, ale i ke světu kolem. Zkusme být o letošních Vánocích soucitní i vůči kaprům a malou změnou našich zvyků jim pojďme ušetřit velké kapří trápení,“ říká náměstek primátora hl. m. Prahy pro kulturu, cestovní ruch, péči o památky, výstavnictví, národnostní menšiny a animal welfare Jiří Pospíšil, který stojí za kampaní upozorňující na neblahé dopady zvyků spojených s prodejem vánočních kaprů. Studie je k dispozici zde.

Vystresované ryby velmi trpí například při přepravě v igelitových taškách, v nevyhovujících podmínkách chlorované vody domácích van i při neodborném a bolestivém zabíjení. „Stejně jako se v Praze staráme o nejrůznější poraněná či slabá zvířata, měli bychom věnovat pozornost i těm, jejichž trápení není slyšet. Konkrétní prožití vánočních svátků je osobní věcí každého z nás. Naše kampaň si ale klade za cíl upozornit veřejnost na možné soucitnější zacházení s kapry, než se z kádě přesunou na náš talíř. Štědrovečerní večeře bude stejně dobrá i s touto drobnou změnou v našich nákupních zvycích,“ říká náměstkyně primátora hl. m. Prahy pro životní prostředí a klimatický plán Jana Komrsková.

Kampaň hlavního města proto přibližuje, jak jednoduchými kroky toto utrpení omezit, a přitom respektovat tradice. Neklade si přitom za cíl zakazovat nákup kaprů či omezovat Pražany, ale vysvětlit, jak se k těmto zvířatům správně chovat.

Mnoho lidí například neví, že mít doma kapra ve vaně není ohleduplné ani vhodné. Při přepravě v igelitové tašce kapr trpí nedostatkem kyslíku, slepením žaber a rizikem fyzických zranění. Po umístění do chlorované vody domácí vany se ryba potýká s teplotním šokem, podrážděním žaber a kůže, což způsobuje stres, bolest a někdy i úhyn. Takové podmínky kaprům způsobují zbytečné utrpení, kterému lze snadno předejít.

Mnoho kaprů ročně zbytečně trpí při neodborném zabíjení v domácnostech. Bez zkušeností a správného vybavení však lidé místo rychlé smrti způsobí zvířeti zbytečnou bolest a prodlužují její utrpení. V ideálním případě by si tak lidé měli nechat kapra zabít a případně i vykuchat a naporcovat odborníkem přímo na místě prodeje. Tím mimo jiné zajistí, že odborník toto zvíře usmrtí rychle a šetrně, což minimalizuje jeho bolest a stres. Pokud si lidé nechají kapra i vykuchat, zajistí, že maso bude správně zpracované a neriskují znehodnocení masa žlučí při vlastní neopatrné manipulaci. Smrt kapra tak nebude zbytečná a nenaruší se tím nijak tradice Vánoc. Prodejci živých vánočních kaprů podle statistik v roce 2023 nahlásili Státní veterinární správě téměř 3000 prodejních míst. Z průzkumů veřejného mínění ovšem vyplývá, že přibližně 15 % lidí kupuje kapra živého a usmrcuje ho doma.

Další zbytečnou bolestivou smrtí může být vypuštění kapra do řeky. To sice může na první pohled působit jako milosrdné gesto, ale ve skutečnosti tomu tak není. Kapr je po týdnech sádkování a převozu vyčerpaný, má oslabený imunitní systém a často poškozenou ochrannou vrstvu slizu, která ho chrání před infekcemi. Náhlý teplotní šok v nové vodě, změna prostředí a nedostatek energie vedou k tomu, že ryba v drtivé většině případů nepřežije.

Kampaň, kterou připravilo přímo hlavní město, se uskuteční v rámci prosince (2. až 23. prosince) ve veřejném prostoru, na plochách městského mobiliáře, v tištěných médiích a také on-line. K vidění bude ale mimo jiné i na obrazovkách ve vybraných nemocnicích, v metru a také na obrazovkách okolo eskalátorů při výjezdu z metra Národní třídě. Dále kampaň v rámci spolupráce podpoří OC Čestlice a Flora, kde budou vizuály vidět na LED panelech. Připojí se také různé městské organizace a další subjekty. Celkově je kampaň vytvořena jako nízkonákladová. Další informace jsou na: https://praha.eu/vanoce-pro-kapry.
