---
title: "Praha koupí budovu Nákladového nádraží Žižkov i přilehlé pozemky pro tramvajovou trať"
author: MHMP
image: posts/nakladove.jpg
tags: [Piráti]
---

Rada hl. m. Prahy odsouhlasila odkup historické výpravní budovy Nákladového nádraží Žižkov a navazujících pozemků potřebných pro další rozvoj oblasti. Od společnosti České dráhy koupí hlavní město nemovitosti celkem za 1 426 348 000 Kč. Záměr musí ještě potvrdit Zastupitelstvo hl. m. Prahy. Radní zároveň také schválili smlouvu na následné zajištění správy areálu Nákladového nádraží Žižkov se společností TRADE CENTRE PRAHA a.s.

> „Nákupem této ojedinělé funkcionalistické průmyslové památky vstoupí Praha do území druhého největšího brownfieldu v Praze jako hlavní aktér a zajistí zde dosud chybějící občanskou vybavenost a tramvajovou trať. V budoucnu dojde ke konverzi budovy Nákladového nádraží Žižkov a její proměně na společenské a kulturní centrum, kde obyvatelé najdou školský kampus, včetně střední školy, nebo např. polikliniku, knihovnu a další. Tím, že se město stane vlastníkem, může i do budoucna flexibilně reagovat na měnící se potřeby obyvatel. Případná dostavba k budově může být využita pro nové byty. V okolí budovy vzniká obytná městská čtvrť s další občanskou vybaveností, o které jednáme se všemi investory,“ říká Petr Hlaváček, náměstek primátora hl. m. Prahy pro oblast územního a strategického rozvoje.

> „Máme za sebou kus práce, ale velký kus práce je ještě před námi. Podařilo se nám domluvit se společností Sekyra Group, aby se vzdala předkupního práva, aby České dráhy mohly budovu a pozemky pod ní prodat Praze. Ta budova je obrovská a má obrovský význam pro lokalitu, která je jedním z největších brownfieldů v Praze a v následujících letech významně ožije. Co se týče budoucího využití objektu, určitě budeme chtít zrealizovat nástavbu, nicméně to teprve bude předmětem diskusí i s památkáři,“ uvádí radní pro majetek, transparentnost a legislativu Adam Zábranský.

Předmětem záměru je odkup budovy Nákladového nádraží Žižkov s jejím bezprostředním okolím zajišťujícím obsluhu a dále také navazujících pozemků pro vznik plánované tramvajové trati v úseku mezi ulicemi Olšanská – Habrová, která zajistí obsluhu celé lokality veřejnou dopravou. Jedná se tak o strategickou investici ve významné lokalitě v širším centru metropole. Konečná kupní cena je stanovena na 1 426 348 000 Kč s DPH.

> „Jedná se o zásadní milník ve složitém příběhu jak samotné historické budovy Nákladového nádraží Žižkov, tak celého brownfieldu, který je se 71 hektary plochy jedním z největších v Praze. Už před rokem a půl jsem za Prahu 3 jasně deklaroval, že pokud máme jako městská část souhlasit s velkými změnami územního plánu v této lokalitě, pak je nezbytnou podmínkou právě koupě nádražní budovy a přilehlých pozemků ze strany hlavního města. Budova je klíčem k rozvoji celého území. Pokud zde má vyrůst nová městská čtvrť s cca 10 tisíci byty, pak je nezbytné, aby se z budovy stalo kulturně společenské centrum, musí zde být vybudována dostatečná dopravní obslužnost, školské kapacity a další veřejná vybavenost,“ doplňuje Pavel Dobeš, místostarosta městské části Praha 3.

Historická výpravní budova představuje příležitost vybudovat v této rozvojové oblasti kulturně-společenské centrum celoměstského významu se školským kampusem, byty nebo kancelářemi. Bez toho, aniž by předmětné pozemky v lokalitě vlastnilo hlavní město, by nebylo možné využít většinu budovy pro veřejnou funkci a umožnit plnohodnotnou transformaci lokality.

V plánu je následně dlouhodobý rozvoj objektu Nákladového nádraží Žižkov, respektive jeho přeměna, případně dostavba, která by mohla flexibilně reagovat na měnící se potřeby hlavního města jako vlastníka, a to jak z hlediska potřeb v rámci veřejných služeb, ale také ve vztahu k aktivitám a službám s komerční povahou.

Jižně od nabývaných pozemků se nacházejí jiné pozemky ve vlastnictví Českých drah, které v budoucnu na základě předkupního práva přejdou do vlastnictví společnosti Sekyra Group, a.s. Ta doposud disponovala předkupním právem právě i na pozemky s nádražní budovou a okolím, které však po vzájemné dohodě nyní odkoupí hlavní město.

Lokalita Nákladového nádraží Žižkov je jedním z největších pražských brownfieldů. Jeho význam posiluje právě přítomnost památkově chráněné historické budovy nádraží ze 30. let 20. století. Zatímco je v oblasti plánovaná rozsáhlá bytová výstavba, město zde až dosud disponovalo pouze velmi omezeným množstvím pozemků pro plnění funkcí veřejné infrastruktury a dostupného bydlení.

Radní hl. m. Prahy dnes také schválili uzavření smlouvy o následném zajištění správy areálu Nákladového nádraží Žižkov a o výkonu dalších činností se společností TRADE CENTRE PRAHA a.s. Na základě smluvních vztahů s hlavním městem tato společnost dlouhodobě vykonává správu a obchodní využití významných nemovitostí ve vlastnictví Prahy, a tedy s činností jako je správa nemovitostí má bohaté zkušenosti.
