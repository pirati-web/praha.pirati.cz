---
title: "Praha schválila Plán rozvoje nadřazených cyklistických tras na svém území a aktualizovala Systém celoměstských cyklotras."
author: MHMP
image: posts/hrib05.jpg
tags: [Doprava]
---

Hlavní město schválilo klíčový dokument k dalšímu rozvoji cyklistiky na svém území a aktualizovala Systém celoměstských cyklotras schválený v roce 2022. Plán definuje konkrétní úseky nadřazených cyklotras určené k přednostní přípravě s ohledem na dostupné prostředky a přínos jednotlivých úseků. Aktualizace systému cyklotras pak reflektuje změny na území jednotlivých městských částí a též vyšší prioritu chráněných a zklidněných cyklotras v dalším plánování.

> „Přijatým plánem v souladu s programovým prohlášením Rady hl. m. Prahy nastavujeme priority v další přípravě vzhledem k reálným finančním možnostem města. Klademe proto důraz na úseky, které propojí dosud nespojitou síť chráněných tras do souvislých úseků. Až spojitá chráněná síť je totiž dostatečně atraktivní k tomu, aby zvláště zranitelnější účastníky provozu, tedy např. děti či starší lidi, motivovala k užití kola jako dopravního prostředku. Dalším přínosem přijatého plánu bude zlepšení koordinace v rámci přípravy jednotlivých městských staveb i staveb ostatních veřejných a soukromých investorů. To povede k tomu, že s infrastrukturou pro lidi na kole bude v projektech počítáno od počátku a ti tak budou mít svůj prostor na pražských ulicích jasně zakotven,” uvedl Zdeněk Hřib, 1. náměstek primátora hl. m. Prahy pro oblast dopravy. 

Plán rozvoje nadřazených cyklistických tras jasně definuje stavební akce k přípravě a realizaci v horizontu do konce roku 2026. Dokument je dělený na tři okruhy a jeho součástí je i pojmenování lokalit, kde je nutná koordinace s jinými stavebními záměry. 

Prvním okruhem je seznam investičních akcí, které byly zadány Technické správě komunikací k realizaci. Jedná se například o rozšíření cyklotrasy A1 v oblasti Radotína, pobřežní cestu u branických ledáren na cyklotrase A2 či o pokračování realizace Letňanského korza na trase A4. Celkem je k realizaci uloženo 16 projektů.

Druhou částí je seznam akcí k přípravě, kterých je 35. Tyto projekty by měly být od roku 2027 připraveny k projednávání a následné realizaci.

Třetí část pojmenovává úseky cyklotras, které je zřejmě nutné koordinovat s ostatními záměry v okolí tak, aby se eliminovala pozdní, nedostatečná, nákladná a v nejhorším případě žádná opatření pro cyklisty do jednotlivých projektů. Tento seznam čítá 66 položek včetně Nákladového nádraží Žižkov, Jarovské třídy, komplexního průchodu trasy A2 skrz centrum či koordinaci s výstavbou zbylých úseků Pražského okruhu.

Dále byla schválena aktualizace celoměstského systému cyklotras. Cílem bylo přeložení některých cyklotras do vhodnějších koridorů, zejména co se týká realizovatelnosti chráněné či zklidněné infrastruktury. Řešeny byly ale například i změny vedení eliminující zbytečná převýšení či převedení některých tras na již realizovanou infrastrukturu v mírně odlišné poloze oproti původním plánům. Dále se též jedná o dílčí technické změny a přečíslování na základě vývoje území a pokroků v projektové přípravě záměrů. Změny byly koordinovány s jednotlivými městskými částmi.

Celý plán je v souladu se Strategií aktivní mobility v Praze, která řeší rozvoj především pěší a cyklistické dopravy, a potvrzuje, že nadřazené cyklotrasy mají být připravovány v nejvyšším standardu s nejvyššími požadavky na komfort a kvalitu cyklotras. To napomáhá hl. m. Praze v naplňování cílů v oblasti boje s klimatickou změnou a rozvoje udržitelných a prostorově nenáročných forem dopravy.
