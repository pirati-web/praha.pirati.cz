---
title: "Praha schválila strategický plán pro Holešovickou tržnici. Po rekonstrukci může vydělávat více než 200 milionů korun ročně"
author: MHMP
image: posts/zabransky-okno.jpg
tags: [Kultura]
---

Hlavní město chce mít z Holešovické tržnice atraktivní areál pro místní i turisty, schválili ve Strategické koncepci rozvoje Holešovické tržnice do roku 2038 pražští radní. Do zanedbaného areálu bude nutné investovat zhruba 5 miliard korun.

> „Schválená koncepce je cestovní mapou k cíli vytvořit z Holešovické tržnice areál, který slouží potřebám Pražanů s různorodými zájmy, potřebami, věkem i přijmy, a který nezatěžuje svým provozem rozpočet hlavního města, naopak je schopen do rozpočtu přispět,“ říká radní hl. m. Prahy pro majetek, transparentnost a legislativu Adam Zábranský.

> „Navržený harmonogram investic i možné využití objektů nejsou závazné, Rada a Zastupitelstvo hl. m. Prahy je budou moci měnit a také budou samostatně schvalovat veškeré investice nad 5 milionů korun,“ doplňuje Adam Zábranský.

Holešovická tržnice je od roku 2022 spravována městskou společností Výstaviště Praha. Areál je dlouhodobě podinvestovaný, zhruba 50 % všech objektů je nutno rekonstruovat celkově a 50 % částečně. Kompletní rekonstrukci je nutné provést u veškeré infrastruktury areálu.

Špatný technický stav objektů i areálu jako celku významně omezuje možnosti výběru podnájemného, jehož výnos v současné době dosahuje cca 70 milionů korun ročně s klesající perspektivou v důsledku pokračující degradace objektů. To představuje riziko stále větší zátěže pro rozpočet hlavního města.

Naopak po provedení rekonstrukcí areálu je potenciál výběru nájemného nad 200 milionů korun ročně s mixem komerčních a veřejně prospěšných nekomerčních aktivit v areálu v poměru 87 % s komerčním nájemným a 13 % se sníženým nájemným.

Aktuální návštěvnost tržnice je přibližně 2,6 milionu lidí ročně. S ohledem na rozvojový potenciál celé oblasti v blízkosti nové lokality s bytovou výstavbou Bubny-Zátory nebo nedávno dokončenou Štvanickou lávkou propojující místo pěšky i na kole s druhým vltavským břehem lze předpokládat rostoucí význam Holešovické tržnice. A to jako místa setkávání v rámci každodenního života, stejně jako místa přitahujícího pozornost turistů, kde se budou mísit prvky kultury, gastronomie, kreativních průmyslů, byznysu a maloobchodu s rozsáhlou možností pro trávení volného času.

> „Jsme moc rádi, že se podařilo rozvojovou koncepci Holešovické tržnice nakonec schválit. Dává nám jasné zadání a parametry pro naši další práci a zároveň představuje směr, kterým by se měl areál v příštích letech vydat a podmínky nutné pro jeho rozvoj. Chtěl bych hlavně poděkovat týmu našich kolegů a IPR Praha, kteří koncepci zpracovali a připravili pro projednání v orgánech města,” komentuje Tomáš Hübl, předseda představenstva městské společnosti Výstaviště Praha, a.s.

Postupně budou kompletně rekonstruovány všechny haly, zároveň průběžně pokračují dílčí úpravy, jako například výměny kotle v halách číslo 7, 8 a 9, kde sídlí kulturní prostor Jatka78 i spolčnost Alza, a také modernizace technické infrastruktury. Jednou z největších investicí je potom rekonstrukce bývalé jateční burzy v hale číslo 4, jejíž dokončení je předpokládáno v roce 2025.

 
